<!DOCTYPE html>
<html lang="grc">
  <head>
    <title>Greek Boy at Home</title>
    <meta charset="utf-8">
    <link href="default.css" rel="stylesheet">
    <link rel="stylesheet" href="https://cdn.jsdelivr.net/npm/alpheios-components@latest/dist/style/style-components.min.css"/>
    <meta name="viewport" content="width=device-width, initial-scale=1.0">

  </head>
  <body class="default">
    

      <div class="alpheios-enabled container" lang="grc">
          <div class="title-page">
          <div class="title">
          <strong>ΧΕΙΡΑΓΩΓΙΑ.</strong>
          </div>
          <div class="author">
          <strong>ΤΗΣ ’ΙΣΠΑΝΙΚΗΣ ΝΕΟΤΗΤΟΣ ’ΕΠΙ ΤΗΝ ΓΛΩΣΣΑΝ ΤΩΝ
          ’ΕΛΛΗΝΩΝ</strong>
          </div>
          </div>
          <h1 id="liber-primus"><strong>LIBER PRIMUS</strong></h1>
          <h2 id="caput-i.-de-litterarum-divisione."><strong>CAPUT I. De
          litterarum divisione.</strong></h2>
          <h3 id="περὶ-διαιρέσεως-τῶν-γραμμάτων."><strong>1.</strong>
          <strong>Περὶ διαιρέσεως τῶν γραμμάτων.</strong></h3>
          <p>Γράμμα ἐστὶ μέρος ἐλάχιστον καὶ ἀδιαίρετον φωνῆς· εἰσὶ δὲ
          γράμματα εἴκοσι τέσσαρα· α, β, γ, δ, ε, ζ, η, θ, ι, κ, λ, μ,
          ν, ξ, ο, π, ρ, σ, τ, υ, φ, χ, ψ, ω. Τούτων φωνήεντα μὲν ἑπτά·
          α, ε (ψιλὸν), η, ι, ο (μικρὸν), ω (μέγα), καὶ υ (ψιλόν)·
          σύμφωνα δὲ δεκαεπτά· β, γ, δ, ζ, θ, κ, λ, μ, ν, ξ, π, ρ, σ, τ,
          φ, χ, ψ. Τῶν δὲ φωνηέντων μακρὰ μὲν δύο· η καὶ ω (μέγα).
          Βραχέα δὲ δύο· ε (ψιλὸν) καὶ ο (μικρόν). Δίχρονα δὲ τρία· α,
          ι, υ. Ἐξ ὧν δίφθογγοι κυρίως μὲν ἓξ γίνονται· αι, ει, οι, αυ
          ευ, ου· ἓξ δὲ καταχρηστικῶς· ᾳ, ῃ, ῳ, υι, ηυ, ωυ. Τῶν δὲ
          συμφώνων ἄφωνα μὲν ἐννέα· κ, τ, π· γ, δ, β· χ, θ, φ· ὧν ψιλὰ
          μὲν τρία· κ, τ, π· μέσα δὲ τρία· γ, δ, β· δασέα δὲ τρία· χ, θ,
          φ· ἡμίφωνα δὲ ὀκτώ· λ, μ, ν, ρ· σ, ξ, ζ, ψ· ὧν ἀμετάβολα μὲν
          τέσσαρα· λ, μ, ν, ρ· διπλᾶ δὲ τρία· ξ, ζ, ψ. Ἐκ τῶν διῃρημένων
          δὲ τῶνδε γραμμάτων αἱ συλλαβαὶ γίνονται· οἷον Πέ· ὅθεν αἱ
          λέξεις, οἷον Πέτρος· ἐξ ὧν ὁ λόγος· οἷον ὁ Πέτρος
          ἀναγινώσκει.</p>
          <h3 id="de-syllaba.-2.-περὶ-συλλαβῆς."><strong>De
          syllaba.</strong> <br /> <strong>2.</strong> <strong>Περὶ
          συλλαβῆς</strong>.</h3>
          <p>Συλλαβὴ ἐστὶ σύλληψις τοὐλάχιστον δύο γραμμάτων·
          καταχρηστικῶς δὲ καὶ τὰ φωνήεντα συλλαβαὶ λέγονται. Διαιρεῖται
          δὲ ἡ συλλαβὴ εἰς τρία· εἰς μακρὰν, οἷον ἥρως· εἰς βραχεῖαν,
          οἷον λόγος· εἰς κοινὴν, οἷον ἄρης.</p>
          <h3 id="de-accentibus.-3.-περὶ-προσῳδιῶν."><strong>De
          accentibus.</strong> <br /> <strong>3. Περὶ
          προσῳδιῶν.</strong></h3>
          <p>Προσῳδία ἐστὶ τάσις ἐγγραμμάτου φωνῆς, ἢ τόνος πρὸς ὃν
          ᾄδομεν. Εἰσὶ δὲ προσῳδίαι δέκα· ὀξεῖα (΄). βαρεῖα (`),
          περισπωμένη (˜)· μακρὰ (¯), βραχεῖα (˘)· ψιλὴ (᾿) δασεῖα (῾)·
          ἀπόστροφος (’), ὑφὲν (-), καὶ ὑποδιαστολή (,). Καὶ διαιροῦνται
          εἰς τέσσαρα· εἰς τόνους, εἰς χρόνους, εἰς πνεύματα, καὶ εἰς
          πάθη.</p>
          <p>Τόνοι εἰσὶ τρεῖς, ὀξεῖα, βαρεῖα, καὶ περισπωμένη, οἷς
          χρώμεθα ἐπὶ ταῖς λέξεσι. Πᾶσα γὰρ λέξις ἐπιδέχεται τόνον ἕνα,
          ἢ ἐν τῇ ληγούσῃ ἢ παραληγούσῃ, ἢ προπαραληγούσῃ. Ἐν μὲν τῇ
          ληγούσῃ ἐπιδέχεται ὀξεῖαν, βαρεῖαν, καὶ περισπωμένην· ὀξεῖαν,
          ὅταν τὸ δεχόμενον ᾖ ἀσυναίρετον, οἷον θεατής, ἀγαθός· βαρεῖαν
          δὲ ὁμοίως, ὡς ἐλαῶν, δαφνὼν, καὶ μάλιστα ἐν τῇ συνεπείᾳ· πᾶσα
          γὰρ ὀνομαστικὴ καὶ αἰτιατικὴ ἀσυναίρετος καθ’ ἑαυτὴν ὀξύνεται·
          ἐν δὲ τῇ συνεπείᾳ ἀντὶ τῆς ὀξείας βαρεῖαν ἐπιδέχεται.
          Περισπωμένην δὲ ὅταν τὸ δεχόμενον ᾖ μακρὸν ἀπὸ συναιρέσεως,
          οἷον ἀπὸ τοῦ φάος φῶς, καὶ ἀπὸ τοῦ Ξενοφάον Ξενοφῶν· πᾶσα γὰρ
          συναίρεσις ἐξ ὀξείας καὶ βαρείας περισπωμένην ποιεῖ. Ἐν τῇ
          παραληγούσῃ δὲ ὀξεῖαν καὶ περισπωμένην· ὀξεῖαν μὲν ὅταν ἢ τὸ
          δεχόμενον ᾖ βραχὺ, ὡς λάχης, λόγος· ἐπάνω γὰρ βραχέος
          περισπωμένη οὐ τίθεται· ἢ ὅταν τὸ δεχόμενον μακρὸν, καὶ τὸ
          μετ’ αὐτὸ μακρὸν, ὡς Λ ἰνείας, Χρύσης, μακρὸν γὰρ πρὸ μακροῦ
          παροξύνεται· ἢ ὅταν ᾖ θέσει μακρὸν, οἷον πέρσης· ἐπάνω γὰρ
          θέσει μακροῦ περισπωμένη οὐ τίθεται.</p>
          <p>Περισπωμένη δὲ ὅταν τὸ δεχόμενον ᾖ φύσει μακρὸν καὶ τὸ μετὰ
          αὐτὸ βραχὺ, οἷον Μαῖα, γᾶα, μοῦσα· πᾶν γὰρ φύσει μακρὸν πρὸ
          βραχέος κείμενον περισπᾶται· ἔτι καὶ εἰ ἀπὸ συναιρέσεως μακρὸν
          εἴη, οἷον βοᾶται, ποιεῖται. Ἐν τῇ προπαραληγούσῃ δὲ ἀεὶ ὀξεῖαν
          τίθεμεν, ὡς φιλόσοφος, φιλόκαλος· πρὸ δύο γὰρ συλλαβῶν ἀεὶ
          ὀξεῖα τίθεται.</p>
          <p>Εἰς χρόνους μακρὰν καὶ βαρεῖαν· οἷς ἐχρῶντο οἱ παλαιοὶ ἐπὶ
          τοῖς διχρόνοις ὡς σημείοις δηλοῦντες τὸ μακρὸν καὶ τὸ βραχὺ,
          οἷον ὀρῑνω, ἄκρῐτος.</p>
          <p>Εἰς πνεύματα δασεῖαν καὶ ψιλήν· οἷς χρώμεθα ἐπὶ τῶν
          φωνηέντων καὶ διφθόγγων, πᾶσα γὰρ λέξις ἀπὸ φωνήεντος ἢ
          διφθόγγου ἀρχομένη ἢ ψιλοῦται ἢ δασύνεται. Πότε δὲ τοῦτο
          γίνεται, ἐν τῷ περὶ πνευμάτων βιβλίῳ Γεωργίου τοῦ Χοιροβοσκοῦ
          ζητητέον. Δασύνεται δὲ καὶ τὸ ρ ἐν ἀρχῇ λέξεως, οἷον ῥήτωρ
          ῥητορική· δυοῖν δὲ ὄντοιν, ὅπου ἂν τύχωσι, τὸ πρῶτον ψιλοῦται,
          καὶ τὸ δεύτερον δασύνεται κατὰ τοὺς παλαιοὺς, οἷον
          ἄῤῥωστος.</p>
          <p>Εἰς πάθη, ἀπόστροφον, ὑφὲν, καὶ ὑποδιαστολήν. Χρώμεθα δὲ τῇ
          ἀποστρόφῳ ἐν τοῖς πάθεσι τῶν λέξεων ἐν τέλει, ἑπομένου
          φωνήεντος, ἀντὶ τεσσάρων γραμμάτων· ἀντὶ βραχέος α, οἷον ἄρ’
          οὗτος, ἀντὶ ἄρα οὗτος· ἀντὶ ε, οἷον φέρ’ εἰπὲ, ἀντὶ φέρε εἰπέ·
          ἀντὶ ο, οἷον τοῦτ’ ἐμὸν, ἀντὶ τοῦτο ἐμόν· ἀντὶ βραχέος ι, οἷον
          ἐπ’ ἀκταῖς, ἀντὶ ἐπὶ ἀκταῖς. Οἱ ποιηταὶ δὲ καὶ ἀντὶ αι καὶ οι
          διφθόγγου ταύτῃ χρῶνται, οἷον βούλομ’ ἐγὼ, καὶ οἴμ’ ὡς
          ἄχθομαι.</p>
          <p>Τῇ δὲ ὑφὲν χρώμεθα ἐν συναφείᾳ δυοῖν λέξεων φύσει
          διῃρημένων, καὶ ἐν τοῖς συνθέτοις ὀνόμασιν, οἷον την-αρχὴν,
          το-πρῶτον, φιλό-σοφος, φιλό-δωρος.</p>
          <p>Τῇ ὑποδιαστολῇ δὲ χρώμεθα ἐν ταῖς διαστολαῖς τῶν συνημένων
          λέξεων, οἷον ὅ, τι τό, τε· καὶ ἐν ταῖς ἐρωτήσεσι μετὰ στιγμῆς,
          οἷον «Σὺ, ταῦτα λέγεις;»</p>
          <p>Περὶ τόπων τῶν τόνων. Τόποι τῆς ὀξείας τρεῖς· ἡ λήγουσα, ἡ
          παραλήγουσα, καὶ ἡ προπαραλήγουσα. Τὸ ἔχον τὴν ὀξεῖαν ἐπὶ τῆς
          ληγούσης, καλεῖται ὀξύτονον, οἷον θεατής· τὸ ἔχον ἐπὶ τῆς
          παραληγούσης, παροξύτονον καὶ βαρύτονον, οἷον Αἴας· τὸ ἔχον
          ἐπὶ τῆς προπαραληγούσης προπαροξύτονον καὶ βαρύτονον, οἷον
          Φιλόδημος. Τόπος τῆς βαρείας εἷς, ἦ λήγουσα· καὶ πᾶσα δὲ
          λέξις, αὐτὴν δεχομένη, καθ’ ὁμαλισμὸν ἀναγινώσκεται· ἔστι δὲ
          τόνος συλλαβικῶς, καὶ οὐ κυρίως. Τόποι τῆς περισπωμένης δύο, ἡ
          λήγουσα καὶ ἡ παραλήγουσα· τὸ ἔχον τὴν περισπωμένην ἐπὶ τῆς
          ληγούσης, καλεῖται περισπώμενον, οἷον Δημοφῶν· τὸ ἔχον ἐπὶ τῆς
          παραληγούσης, προπερισπώμενον, οἷον δῆμος.</p>
          <h3 id="de-dictione-4.-περὶ-λέξεως-καὶ-λόγου."><strong>De
          dictione</strong><br /><strong>4. Περὶ λέξεως καὶ
          λόγου.</strong></h3>
          <p>Λέξις ἐστὶ μέρος ἐλάχιστον τοῦ συντακτικοῦ λόγου
          διαιρετικόν. Λόγος ἐστὶ λέξεων σύνθεσις, διάνοιαν αὐτοτελῆ
          δελοῦσα. Τοῦ λόγου δὲ μέρη ὀκτώ· ὄνομα, ῥῆμα, μετοχὴ, ἄρθρον,
          ἀντωνυμία, πρόθεσις, ἐπίῤῥημα, σύνδεσμος. Τούτων κλιτὰ μὲν
          πέντε· ὄνομα, ῥῆμα, μετοχὴ, ἄρθρον, ἀντωνυμία· ἄκλιτα δὲ τρία,
          πρόθεσις, ἐπίῤῥημα, καὶ σύνδεσμος.</p>
          <h3 id="περὶ-στιγμῆς."><strong>Περὶ στιγμῆς.</strong></h3>
          <p>Στιγμὴ ἐστὶ διανοίας τελείας σημεῖον. Διαιρεῖται δὲ εἰς
          τελείαν στιγμὴν, μέσην καὶ ὑποστιγμήν· τελεία στιγμὴ ἐστὶν ὅτε
          ἡ διάνοια τελεία ὑπάρχει· μέση, ὅτε ἡ διάνοια μεσάζουσα, καὶ
          ἀτελής· ὑποστιγμὴ, ὅτε κρεμασμένη, καὶ ζητεῖ τὸ ἐπίλοιπον.
          Κωνστ. Λασκ. Γραμμ.</p>
          <h2 id="caput-ii.-de-eodem-argumento."><strong>CAPUT II. De
          eodem argumento.</strong></h2>
          <h3 id="περὶ-τοῦ-αὐτοῦ."><strong>5. Περὶ τοῦ
          αὐτοῦ.</strong></h3>
          <p>Εἰσὶ δὲ, ὡς οἶμαι, τὰ χρησιμεύοντα ταῦτα. Τὸ δὲ εἰδέναι
          πόσα μὲν φωνήεντα βραχέα, καὶ τίνα· πόσα μὲν φύσει, πόσα δὲ
          θέσει· πόσοι τόνοι, καὶ πόσοι τόποι ἑκάστου αὐτῶν. Ἔτι δὲ τίς
          ἡ λήγουσα καὶ ἡ παραλήγουσα καὶ ἡ προπαραλήγουσα· καὶ τί μὲν
          λόγος, τί δὲ λέξις, τί δὲ συλλαβὴ, τί στοιχεῖον. Βραχέα μὲν
          οὖν εἰσὶ τῶν φωνηέντων δύο, τὸ ε τὸ ψιλὸν, καὶ τὸ ο τὸ μικρόν·
          μακρὰ δὲ δύο, τὸ η, καὶ τὸ ω μέγα· δίχρονα τρία, τὸ α, καὶ τὸ
          ι, καὶ τὸ υ. Θέσει δὲ μακρὰ εἰσὶν, ὅσα τῇ μὲν ἑαυτῶν φύσει
          βραχέα εἰσὶ καὶ ἀλλότρια τοῦ μαχροῦ, δύο δὲ συμφώνων
          προσελθόντων αὐτοῖς, καὶ ἑνὸς διπλοῦ, ἐμηκύνθησαν.</p>
          <p>Τόνοι δὲ εἰσὶ δύο, ἡ ὀξεῖα, καὶ ἡ περισπωμένη· ἡ γὰρ βαρεῖα
          οὐκ ἔστι κυρίως τόνος· εἰσὶ δὲ τῆς μὲν ὀξείας τόποι τρεῖς·
          ὀξύτονος, παροξύτονος, καὶ προπαροξύτονος· ὅταν μὲν γὰρ εἰς
          τὴν τελευταῖαν συλλαβὴν, ἣ τῆς φωνῆς γίνεται κροῦσης, οἷον ὁ
          νικητής, ὁ βασιλεύς ὁ Κομνηνός, ὀξύτονον καλεῖται τοῦτο τὸ
          ὄνομα· ὅταν δὲ ἐν τῇ ὄπισθεν κειμένῃ τοῦ τέλους συλλαβῇ
          τέθειται ἡ ὀξεῖα, παροξύτονον λέγεται, οἷον ὁ σεβαστοκράτωρ ὁ
          Κομνηνόπαις· ὁπηνίκα δὲ πρὸ δύο συλλαβῶν κεῖται ἡ ὀξεῖα,
          προπαροξύτονον καλεῖται τοῦτο τὸ ὄνομα, οἷον ὁ εὐτυχέστατος ὁ
          Πορφυρογέννητος. Τῆς δὲ περισπωμένης τόποι εἰσὶ δύο, ὁ
          περισπώμενος τὲ καὶ ὁ προπερισπώμενος· περισπώμενος μὲν οὖν
          ἐστὶν, ὅταν ἐπὶ τέλους χεῖται ἡ περισπωμένη, οἷον Θωμᾶς,
          Λουκᾶς· προπερισπώμενος δὲ, ὅταν πρὸ μιᾶς τοῦ τέλους συλλαβῆς
          κεῖται ἡ περισπωμένη, οἷον Παῦλος, δῆμος, κῆπος.</p>
          <p>Λόγος δὲ ἐστὶ λέξεων ἄθροισις ἀκεραίαν δηλοῦσα τοῦ λέγοντος
          τὴν διάνοιαν, ποτὲ μὲν δυσὶ, ποτὲ δὲ τρισὶ, ποτὲ δὲ τετράσιν,
          ἐνίοτε καὶ πλείωσι τούτων λέξεσι περαινόμενος· οἷον τὶ λέγω,
          ἐὰν εἴπω, ζῆθι αὐτοκράτορ· αὐτοτελῆ ἐδήλωσα ἔννοιαν· ὅτι ὑπὲρ
          τοῦ αὐτοκράτορος εὔχομαι, καὶ εστὶ τὸ τοιοῦτον λόγος ἐκ δύο
          συγκείμενος λέξεων· ἐκ τοῦ ζῆθι καὶ τοῦ αὐτοκράτορ. Ὅταν δὲ
          προσθεὶς εἴπω, ζῆθι αὐτοκράτορ πάντοτε· ἀπὸ τριῶν λέξεων τὸν
          λόγον ἐποιησάμην· ἀπὸ τοῦ ζῆθι, τοῦ αὐτοκράτορ, καὶ τοῦ
          πάντοτε. Ἐὰν δὲ ἕτερον προσθήσω καὶ εἴπω· ζῆθι αὐτοχράτορ
          πάντοτε χάριν ἡμῶν τῶν ὑπηκόων· πολυλεξέστερον τὸν λόγον
          ἐποιησάμην. Οὐ μόνον γὰρ ἐκ τοῦ ζῆθι καὶ τοῦ αὐτοκράτορ καὶ
          τοῦ πάντοτε σύγκειται, ἀλλὰ καὶ ἐκ τοῦ χάριν καὶ τοῦ ἡμῶν καὶ
          τοῦ ὑπηκόων· τοιοῦτον μὲν οὖν ἐστὶν ὁ λόγος.</p>
          <p>Λέξις δὲ λέγεται ἓν ἕκαστον τοῦ λόγου μερῶν· οἷον λέξις τὸ
          ζῆθι, καὶ λέξις τὸ αὐτοκράτορ, καὶ λέξις τὸ πάντοτε. Σύγκειται
          δὲ, ὥσπερ ὁ λόγος ἀπὸ λέξεων διαφόρων, ἢ δυοῖν ἢ τριῶν ἢ
          πλειόνων, οὕτω καὶ ἑκάστη λέξις ἀπὸ διαφόρων σύγκειται
          συλλαβῶν, ἢ δυοῖν ἢ τριῶν ἢ πλειόνων, οἷον τὸ ζῆθι ἀπὸ τῆς ζῆ
          συλλαβῆς καὶ ἀπὸ τῆς θι· καὶ τὸ αὐτοκράτορ λέξις ἐστὶ καὶ
          αὐτὸ, τέσσαρας τάυτας ἔχουσα συλλαβὰς, τὴν αὐ καὶ τὴν το καὶ
          τὴν κρά καὶ τὴν τορ· καὶ ἔστι τελευταία αὐτοῦ συλλαβὴ ἡ τορ, ἥ
          τις καὶ λήγουσα προσηγόρευται.</p>
          <p>Λήγουσα γὰρ ἐστὶ συλλαβὴ, ἐν ᾗ ἡ λέξις λήγει, ἤτοι παύεται.
          Ὄπισθεν δὲ ἡ παραλήγουσα, ἤγουν ἡ κρά. Ὄπισθεν δὲ καὶ αὐτῆς
          τῆς παραληγούσης ἡ το, ἥ τις προπαραλήγουσα καλεῖται· ὡς εἶναι
          μὲν λήγουσαν τὴν ἐπὶ τέλους συλλαβὴν· οἷον τοῦ ἄνθρωπος τὴν
          πος, τὴν δὲ ὄπισθεν αὐτῆς παραλήγουσαν, οἷον τὴν θρω, τὴν δὲ
          ἔτι ὄπισθεν προπαραλήγουσαν, οἷον ἄν.</p>
          <p>Στοιχεῖον δὲ ἐστὶ μέρος συλλαβῆς τὸ ἐλάχιστον, οἷον τοῦ
          ζῆθι δύο εἰσὶ συλλαβαί· τὸ μὲν ζῆ, καὶ τὸ θι. Καὶ ἑκάστη
          τούτων εἰς δύο στοιχεῖα τέμνεται· ἡ μὲν ζῆ εἰς τὸ ζ καὶ τὸ ῆ,
          ἡ δὲ θι εἰς τὸ θ καὶ τὸ ι. Ὁ μὲν οὖν λόγος διαιρεῖται εἰς
          λέξεις, ἡ δὲ λέξις εἰς συλλαβὰς, ἡ δὲ συλλαβὴ εἰς στοιχεῖα·
          καὶ αὖ κατ’ ἀνάλυσιν, τὰ μὲν στοιχεῖα συντιθέμενα ποιεῖ
          συλλαβὴν, αἱ δὲ συλλαβαὶ λέξιν, αἱ δὲ λέξεις λόγον. Θεοδώρ.
          Προδρόμ. Γραμμ.</p>
          <h2 id="caput-iii.-de-praepositionibus."><strong>CAPUT III. De
          Praepositionibus.</strong></h2>
          <p>1. Πρόθεσις ἐστὶ μέρος λόγου ἄκλιτον προτιθέμενον πάντων
          τῶν λόγου μερῶν καὶ ἐν τῇ συνθέσει καὶ συντάξει. Τῶν δὲ
          προθέσεων ὀκτωκαίδεκα οὔσων, ἓξ εἰσι μονοσύλλαβοι· ἐν, εἰς,
          ἐξ, σὺν, πρὸς, πρό· δυοκαίδεκα δὲ δισύλλαβοι· ἀνὰ, κατὰ, διὰ,
          μετὰ, παρὰ, ἀντὶ, ἐπὶ, περὶ, ἀμφὶ, ἀπὸ, ὑπὸ, ὑπέρ.</p>
          <p>Τίσι πτώσεσι συντάσσονται αἱ προθέσεις, καὶ τὶ
          σημαίνουσι.</p>
          <p>2. <em>Ἀντί.</em> Ἡ ἀντὶ γενικῇ συντάσσεται, οἷον ἀντὶ σοῦ,
          ἀντὶ ἐκείνου, ἀντὶ πολλῶν. Ἐν τῇ συνθέσει ποτὲ μὲν τὸ ἴσον
          σημαίνει, ὡς ἀντίχριστος· καὶ ἀντίθεον δόγμα, τὸ ἐναντίον τῷ
          θεῷ.</p>
          <p><em>Ἀπό.</em> Ἡ ἀπὸ ἀεὶ τῇ γενικῇ συντάσσεται, τὴν ἀπὸ
          τόπου κίνησιν σημαίνουσα, οἷον ἀπὸ τῆς πόλεως, ἀπὸ τοῦ
          δικαίου.</p>
          <p><em>Ἐξ.</em> Ἡ ἐξ, ἥ τις καὶ ἐκ λέγεται, ἀεὶ γενικῇ
          συντάσσεται, οἷον ἐξ ἀγορᾶς, ἐκ τοῦ βουλευτηρίου· ἔχει τὸ ξ,
          ἑπομένου φωνήεντος, τὸ κ δὲ, ἑπομένου συμφώνου.</p>
          <p><em>Πρό.</em> Ἡ πρὸ ἀεὶ γενικῇ συντάσσεται, τόπον, καὶ
          χρόνον, σημαίνουσα, οἷον πρὸ τῆς θύρας, πρὸ τοῦ περσικοῦ
          πολέμου ἐγένετο ὁ τρωϊκός.</p>
          <p><em>Ἐν.</em> Ἡ ἐν ἀεὶ δοτικῇ συντάσσεται, τὸ ἔν τινι
          δηλοῦσα, οἷον ἐν οἴκῳ, ἐν ἀγρῷ· ἀττικῶς δὲ καὶ γενικῇ κατ’
          ἔλλειψιν τῆς δοτικῆς, οἷον ἐν ᾅδου, ἀντὶ ἐν τῷ τόπῳ τοῦ ᾅδου.
          Παρὰ ποιηταῖς δὲ λέγεται ἐνὶ, καὶ εἰν· τὸ δὲ ἔνι δύναμιν τοῦ
          ἔστιν ἔχει.</p>
          <p><em>Σύν.</em> Ἡ σὺν, ἥτις καὶ ξὺν ἀττικῶς λέγεται, δοτικῇ
          μόνῃ συντάσσεται, ὁμόνοιαν σημαίνουσα, οἷον σὺν θεῷ, σὺν τῷ
          Ἰωάννῃ.</p>
          <p><em>Ἀνά.</em> Ἡ ἀνὰ αἰτιατικῇ κοινῶς συντάσσεται, οἷον ἀνὰ
          τὴν ὁδὸν, ἀνὰ τὸ στρατόπεδον, ἀνὰ τὴν πόλιν· ἀντὶ ἐπὶ τῆς
          ὁδοῦ, διὰ τοῦ στρατοπέδου, εἰς τὴν πόλιν. Τὸ δὲ χρυσέῳ ἀνὰ
          σκήπτρῳ ποιητικὸν, ἀντὶ σὺν σκήπτρῳ κ. τ. ἄ.</p>
          <p><em>Εἰς.</em> Ἡ εἰς, ἥ τις ἀττικῶς ἐς λέγεται, αἰτιατικῇ
          συντάσσεται, οἷον εἰς ναὸν, εἰς ἀγοράν· ἀττικῶς δὲ καὶ γενικῇ
          κατ’ ἔλλειψιν τῆς αἰτιατικῆς, οἷον εἷς διδασκάλου, ἀντὶ εἰς
          τὴν οἰκίαν τοῦ διδασκάλου. Χρώμεθα δὲ ταύτῃ ἐπὶ ἀψύχων, οἷον
          πορεύομαι εἰς ἀγοράν.</p>
          <p><em>Ὑπέρ.</em> Ἡ ὑπὲρ γενικῇ καὶ αἰτιατικῇ συντάσσεται.
          Γενικῇ μὲν ὅτε ἢ βοήθειαν σημαίνει, οἷον ὑπὲρ Κτησιφῶντος ὁ
          λόγος, ἢ αἰτίαν, οἷον ὑπὲρ ὧν ἔλεξα, πάλιν λέξω· ἢ ἐπάνω, οἷον
          ὑπὲρ καπνοῦ τίθησι τὸ πηδάλιον. Αἰτιατικῇ δὲ ὅτε τὸ πλέον ἢ
          ἐπ’ ἐκεῖνα δηλοῖ, οἷον ὑπὲρ ἀνθρώπων φρονεῖ, ὑπὲρ τὴν Θρᾴκην ἡ
          Μακεδονία.</p>
          <p><em>Κατά.</em> Ἡ κατὰ γενικῇ, καὶ αἰτιατικῇ συντάσσεται.
          Γενικῇ μὲν, ὅταν ἐπιφοράν καὶ κατηγορίαν σημαίνῃ, οἷον ὁ ἄθεος
          Νεστόριος κατὰ πάντων τῶν ἀγαθῶν καὶ σοφῶν λέγει καὶ γράφει· ἢ
          τὸ ἐπάνω καὶ περί τι, οἷον κατὰ γῆς κάθημαι· τὸ δὲ «κατ’
          οὐλυμπόιο καρήνων χωόμενος» ἀντὶ ἀπὸ καρήνων κ. τ. ἄ.
          Αἰτιατικῇ δὲ ὅτε ὁμοιότητα, οἷον κατὰ Δημοσθένη γράφει, καθ’
          Ὅμηρον· ἢ ὅτε χρόνον, οἷον καθ’ ἡμᾶς ἐγένετο ἀνὴρ σοφός· ἢ ὅτε
          κίνησιν, ὡς κατὰ νῆας Ἀχαιῶν.</p>
          <p><em>Διά.</em> Ἡ διὰ γενικῇ καὶ αἰτιατικῇ συντάσσεται.
          Γενικῇ μὲν ἐνέργειαν, ἢ τὸ μέσον σημαίνουσα, ὡς διὰ σοῦ τοῦτο
          γένοιτο, διὰ τῆς ἀγορᾶς ἐβάδιζεν. Αἰτιατικῇ δὲ αἰτίαν, οἷον
          διὰ τὰ χρήματα πάντα γίνονται· καὶ τὸ μέσον σπανίως, οἷον διὰ
          τὰ ἔντεα καὶ μέλαν αἷμα.</p>
          <p><em>Ἐπί.</em> Ἡ ἐπὶ γενικῇ καὶ δοτικῇ καὶ αἰτιατικῇ
          συντάσσεται. Γενικῇ μὲν, ὅτε τὸ ἐπάνω δηλοῖ, οἷον τὰ ζῶα ἐπὶ
          γῆς, ἢ ὅτε χρόνον, οἷον ἐπὶ ἄρχοντος Πυθοκλέους· ἢ ὅτε τὸ περί
          τι καὶ ἔν τινι, οἷον ἐπὶ πολλῶν· ἢ ὅτε κίνησιν ἀττικῶς, οἷον
          ἐπὶ τῆς χώρας. Δοτικῇ δὲ ὅτε αἰτίαν, οἷον ἐπ’ ἀγαθῷ
          ἐδημηγόρει· ἢ τὸ ἐπάνω, οἷον ἐπὶ τρόπιδι ναῦς· ἢ τὸ ὕστερον,
          ὡς ἐπὶ τούτοις καὶ ἕτερα διηγεῖτο· ἢ αὐτεξουσιότητά τινα, ὡς
          ἐπὶ τῷ ἀρχιερεῖ τὰ τῆς ἐκκλησίας πράγματα· ἢ ἐπιβουλὴν, οἷον
          ἐπὶ τῷ δήμῳ, ἀντὶ κατὰ τοῦ δήμου. Αἰτιατικῇ δὲ ὅτε κίνησιν
          δηλοῖ, οἷον ἐπὶ τὸν ἀττικὴν ἐπορεύετο· ἢ δόλον, οἷον ἐφ’ ἡμᾶς
          ὥρμησε.</p>
          <p><em>Ὑπό.</em> Ἡ ὑπὸ γενικῇ καὶ δοτικῇ καὶ αἰτιατικῇ
          συντάσσεται. Γενικῇ μὲν ὅτε ἢ τὸ αἴτιον σημαίνει, οἷον ὑπὸ
          νόσου οὐ περιπατεῖ· ἢ τὸ ὑποκάτω, οἷον ὑφ’ εἵματος. Δοτικῇ δὲ
          καὶ αἰτιατικῇ τὸ αὐτὸ, οἷον ὑπὸ δένδρῳ, καὶ ὑπὸ δένδρον, καὶ ὁ
          στρατιώτης ὑπὸ τὸν στρατηγόν.</p>
          <p><em>Μετά.</em> Ἡ μετὰ γενικῇ καὶ δοτικῇ καὶ αἰτιατικῇ
          συντάσσεται. Γενικῇ μὲν ὅτε ἕνωσιν δηλοῖ, ὡς μετὰ σοῦ. Δοτικῇ
          δὲ τὸ αὐτὸ ποιητικῶς, οἷον μετὰ τριτάτοισιν ἄνασσεν. Αἰτιατικῇ
          δὲ ὅτε τὸ ὕστερον, οἷον μετὰ σὲ ἐγὼ ἦλθον.</p>
          <p><em>Ἀμφί.</em> Ἡ ἀμφὶ ὁμοιόσημος, καὶ ὁμοιοσύντακτός ἐστι
          τῇ περί· συνηθεστέρα μέν τοι ἢ περί· πολλάκις δὲ παρὰ ποιηταῖς
          ὁμουκεῖνται, ὡς Ἕκτωρ δὲ ἀμφιπεριστρώφα καλλίτριχας
          ἵππους.</p>
          <p><em>Παρά.</em> Ἡ παρὰ γενικῇ καὶ δοτικῇ καὶ αἰτιατικῇ
          συντάσσεται. Γενικῇ μὲν ὅτε τὴν ἀπό τινος κίνησιν δηλοῖ, οἷον
          παρὰ τοῦ βασιλέως ἡ δικαιοσύνη. Δοτικῇ δὲ ὅτε τὸ πλησίον μετ’
          ἐμψύχου, οἷον παρὰ τῷ βασιλεῖ κάθηται, παρὰ σοὶ διατρίβω.
          Αἰτιατικῇ δὲ ὅτε ἢ τὸ ἐγγὺς μετὰ ἀψύχου, ὡς παρὰ τὴν θάλατταν·
          ἢ κίνησιν ἐπί τι, οἷον παρὰ σὲ ἔρχομαι· ἢ τὸ διά τι, ὡς παρὰ
          τὸ ἀδικεῖν ἡ τιμωρία· ἢ τὸ ἔξω, οἷον παρὰ τὸ δίκαιον πράττει,
          καὶ παρὰ γνώμην συμβαίνει.</p>
          <p><em>Περί.</em> Ἡ περὶ γενικῇ καὶ δοτικῇ καὶ αἰτιατικῇ
          συντάσσεται. Γενικῇ μὲν ὅτε τὸ αἴτιον δηλοῖ, οἷον μάχομαι περὶ
          σοῦ. Δοτικῇ δὲ σχεδὸν τὸ αὐτὸ ποιητικῶς, οἷον δέδοικα περὶ
          ξανθῷ Μενελάῳ· ἐτὶ καὶ τὸ «ἐρωήσει περὶ δουρὶ», ἀντὶ ἐν· καὶ
          περὶ πύργῳ, ἀντὶ κύκλω. Αἰτιατικῇ δὲ ὅτε τὸ κύκλω, καὶ περὶ
          ποιητικὸν, καὶ συστατικὸν, οἷον περὶ τὴν πόλιν τὸ στράτευμα·
          τί τὸ περὶ ἐμὲ πρᾶγμα;</p>
          <p><em>Πρός.</em> Ἡ πρὸς γενικῇ καὶ δοτικῇ καὶ αἰτιατικῇ
          συντάσσεται. Γενικῇ μὲν ὅταν τὴν ἀπὸ προσώπου σημαίνῃ κίνησιν,
          οἷον πρὸς θεοῦ τ’ ἀγαθὰ, ἀντὶ παρά· ἢ ὅτε ἐπὶ ὅρκου κεῖται,
          οἷον ποίησον πρὸς θεοῦ· ἢ τὸ ἐνώπιον δηλοῖ, οἷον πρὸς τὲ θεῶν
          μακάρων, πρὸς τὲ θνητῶν ἀνθρώπων· ἢ τὸ καθῆκον, οἷον οὐ πρὸς
          ἰατροῦ σοφοῦ. Δοτικῇ δὲ ὅτε τὸ πλησίον, οἷον πρὸς τοῖς ποσὶ,
          πρὸς τῷδε. Αἰτιατικῇ δὲ ὅταν κίνησιν πρός τι ἔμψυχον, ὡς ἐπὶ
          τὸ πλεῖστον, σημαίνῃ, οἷον πρὸς τὸν Ἰωάννην· ἢ ἕνωσιν, ὡς πρὸς
          τὸν θεὸν, ἀντὶ μετὰ θεοῦ· ἢ λόγον τινὰ, ὡς τὰ δύο πρὸς τὰ
          τέτταρα, οὕτω τὰ τέτταρα πρὸς τὰ ὀκτώ· ἢ παράδειγμα, οἷον πρὸς
          αὐλὸν ᾄδει.</p>
          <p>Σημείωσαι. Ὅτι παρέπονται ταῖς προθέσεσι πέντε· τὸ
          ὀξύνεσθαι· τὸ βραχυκαταληκτεῖν πλὴν τῆς εἰς καὶ ἐξ· τὸ μέχρι
          τῆς δισσυλλαβίας αὔξεσθαι· τὸ διὰ ψιλοῦ συμφώνου ἐκφέρεσθαι
          πλὴν τῆς ἀμφί· τὸ ψιλοῦσθαι πλὴν τῆς ὑπὸ καὶ ὑπέρ. (Τὸ γὰρ υ
          προηγούμενον τῆς λέξεως δασύνεται).</p>
          <p>Εἰσὶ δὲ καὶ πολλὰ ἐπιῤῥήματα γενικῇ συντασσόμενα, οἷον ἔξω,
          χωρὶς, ἄνευ, πλὴν, ἅλις, ἔνδον, εἴσω. Τὰ δὲ ἀθροιστικὰ δοτικῇ·
          τὰ δὲ θετικὰ δοτικῇ καὶ αἰτιατικῇ καὶ αἷς ἂν πτώσεσι τὰ αὐτῶν
          συντάσσωνται ῥήματα. Τὸ δὲ μὰ καὶ νὴ αἰτιατικῇ· καὶ τὸ μὲν μὰ,
          ὡς τὰ πολλὰ, ἀποφάσκει· τὸ δὲ νὴ καταφάσκει. Κωνστ. Λασκ.
          Γραμμ.</p>
          <h2 id="caput-iv.-de-adverbio."><strong>CAPUT IV. De
          Adverbio.</strong></h2>
          <h3 id="περὶ-ἐπιῤῥήματος."><strong>Περὶ
          ἐπιῤῥήματος.</strong></h3>
          <p>Ἐπίῤῥημά ἔστι λέξις ἄκλιτος μετὰ το ῥῆμα ταττομένη, καὶ
          τρόπον, ἢ τόπον, ἢ σχέσιν δελοῦσα· οἷον ἀναγινώσκω καλῶς. Τὸ
          μὲν γὰρ ἀναγινώσκω ῥῆμα ἐστὶ, τὸ δὲ καλῶς ἐπίῤῥημα· καὶ
          σημαίνει τρόπον πῶς ἀναγινώσκω. Τὸ δὲ οἴκαδε, καὶ ἄνω καὶ κάτω
          καὶ τὰ τοιαῦτα, ἐπιῤῥήματα εἰσὶ τόπον ἢ σκέσιν δηλοῦντα.
          Θεοδώρ. Προδρόμ. Γραμμ.</p>
          <h3 id="de-eodem-argumento.-περὶ-τοῦ-αὐτοῦ."><strong>De eodem
          argumento.</strong><br /><strong>Περὶ τοῦ αὐτοῦ.</strong></h3>
          <p>Ἐπίῤῥημά ἐστι μέρος λόγου ἄκλιτον, κατὰ ῥήματος λεγόμενον,
          ἢ ἐπιλεγόμενον. Τούτου δὲ τὰ μὲν καλοῦνται χρόνου· οἷον νῦν,
          τότε, αὖθις, τόφρα, τέως, ἕως, πηνίκα, ἔπειτα, μετέπειτα,
          σήμερον, αὔριον, χθὲς (ὃ καὶ ἐχθὲς λέγεται), ἤδη, πάλαι,
          ἀεί.</p>
          <p>Τὰ δὲ τόπου· οἷον ἄνω, κάτω, ἔξω, ἔσω, ἔνδον, ἐγγὺς, πόῤῥω,
          ἐναντίον, χαμαὶ, ἔνθα, ὅθεν ἀπέκεινα, μακράν.</p>
          <p>Τὰ δὲ ποιότητος· οἷον εὖ, καλῶς, ἡδέως, σοφῶς, κυνηδὸν,
          βοτρυδὸν, ἀγεληδόν. (Τούτων δὲ ὅσα γίνονται ἀπὸ τῆς γενικῆς
          πληθυντικῆς, καὶ μεσότητος προσαγορεύονται, οἷον σοφῶς, ἀπὸ
          τῶν σοφῶν, καλῶς, ἀπὸ τῶν καλῶν).</p>
          <p>Τὰ δὲ ποσότητος· οἷον ἅπαξ, δὶς, τρὶς, τετράκις. Τὰ δὲ
          ἀθροίσεως, οἷον ἅμα, ὁμοῦ, συλλήβδην, ἀθρόως. Τὰ δὲ
          παρακελεύσεως, οἷον εἶα, ἄγε, φέρε, δεῦτε. Τὰ δὲ διαιρήσεως,
          οἷον ἄνευ, χωρὶς, διχῆ. Τὰ δὲ ἐξαιρέσεως, οἷον πλήν. Τὰ δὲ
          τάξεως, οἷον ἑξῆς, ἐφεξῆς. Τὰ δὲ ὁμοιώσεως, οἷον ὡς, ὥσπερ,
          καθὰ, καθάπερ, Τὰ δὲ ἀποστάσεως, οἷον ὥστε. Τὰ δὲ συνκρίσεως,
          οἷον μᾶλλον, ἥττον. Τὰ δὲ ἐξηγηματικὰ , οἷον δηλονότι, δηλαδὴ,
          ἤγουν, οἷον. Τὰ δὲ ποσότητος ἀορίστου, καὶ ποιότητος, οἷον
          ἀμηγέπως, ὁπωσοῦν, ἀμηγέπη, ὅπως δήποτε, ὁπωςδηποτοῦν. Τὰ δὲ
          ὑφαιρέσεως, οἷον σπανίως, ἐλάχιστα, μόγις. Τὰ δε ἐκλογῆς, οἷον
          μενοῦνγε. Τὰ δὲ ἀποτρεπτικά, οἷον ἡράκλεις, ἄπολλον. Τὰ δὲ
          ἐθνικὰ, οἷον ἑλληνιστὶ, ἑβραιστὶ, συριστὶ, φρυγιστὶ,
          ἀρμενιστί· τὰ δὲ ἀνέσεως, οἷον μόλις, μόγις.</p>
          <p>Τὰ δὲ διαθέσεως, οἷον σχεδόν· τὰ δὲ ὀργανικὰ, οἷον ὀδάξ· Τὰ
          δὲ ἀποθετικὰ, καὶ προκαταστατικὰ, οἷον εἶεν. Τὰ δὲ ἐπιτάσεως,
          οἷον λίαν, ἄγαν, πάνυ, μάλιστα, σφόδρα. Τὰ δὲ ἀνέξεως, οἷον
          ἠρέμα, ἥσυχα· τὰ δὲ βεβαιώσεως, οἷον δηλαδὴ, δήπουθεν, πάντως,
          ὄντως, ἦ. Τὰ δὲ καταφάσεως, οἷον ναί· τὰ δὲ κατομώσεως, οἷον
          νὴ, μά. Τὰ δὲ ἀπομώσεως, οἷον μά. Τὰ δὲ ἀρνήσεως, οἷον οὐ,
          οὐδαμῶς, ἥκιστα. Τὰ δὲ ἀπαγορεύσεως, οἷον μὴ, μηδαμῶς. Τὰ δὲ
          εἰκασμοῦ, οἷον ἴσως, τάχα, τυχόν. Τὰ δὲ ἐρωτήσεως, οἷον πόθεν,
          ποῦ, πηνίκα, πῶς. Τὰ δὲ δείξεως, οἷον ἰδοὺ, ἠνί. Τὰ δὲ
          κλήσεως, οἷον ὦ. Τὰ δὲ διασαφήσεως, ὡς οἷον. Τὰ δὲ
          σχετλιασμοῦ, οἷον ὢ, ἰοῦ, οἴμοι, φεῦ. Τὰ δὲ θαυμασμοῦ, οἷον
          φεῦ, βαβαί. Τὰ δὲ ἐκπλήξεως, οἷον ἆ. Τὰ δὲ θειασμοῦ, οἷον
          εὐοῖ, εὐάν.</p>
          <p>Παρέπεται δὲ αὐτῷ εἶδος, καὶ σχῆμα. Τὸ μὲν γὰρ πρωτότυπον,
          οἷον νῦν, τὸ δὲ παράγωγον, οἷον νυνί· καὶ τὸ μὲν ἁπλοῦν, οἷον
          πάλαι, τὸ δὲ σύνθετον, οἷον πρόπαλαι.</p>
          <p>Κωνστ. Λασκ. Γραμμ.</p>
          <h2 id="caput-v.-de-conjunctione."><strong>CAPUT V. De
          conjunctione.</strong></h2>
          <p>Ὁ δὲ σύνδεσμος μέρος ἐστὶ καὶ αὐτὸς λόγου ἄκλιτον·
          ὠνόμασται δὲ σύνδεσμος ἀπὸ τοῦ συνδεσμεῖν καὶ ἑνοποιεῖν τοὺς
          διαλελυμένους καὶ ἀσυνδέτους λόγους· οἷον τι λέγω ἐὰν εἴπω· ὁ
          βασιλεὺς νενίκηκεν· ὁ ἐχθρὸς ἡττήθη· ἀσυνδέτως λέγω καὶ
          ἀπροσκολλήτως. Ἐὰν δὲ εἴπω, ὁ μὲν βασιλεὺς νενίκηκεν, ὁ δὲ
          ἐχθρὸς ἡττήθη καὶ ἡμεῖς ἑορτάζομεν, ἰδοὺ τὸν λόγον συνέδησα
          καὶ συνέῤῥαψα καὶ ἕνα ἐποιησάμην, τὸν μὲν, τὸν δὲ, καὶ τὸν καὶ
          προσθέμενος σύνδεσμον. Θεοδώρ. Προδρόμ. Γρ.</p>
          <h3 id="de-eodem-argumento."><strong>De eodem
          argumento.</strong></h3>
          <p>Σύνδεσμός ἐστι μέρος λόγου ἄκλιτον συνδέον τὰ ἄλλα μέρη τοῦ
          λόγου εἰς διάνοιαν μετὰ τάξεως. Τούτου δὲ οἱ μὲν συμπλεκτικοὶ,
          οἷον μὲν δὲ, τὲ, καὶ, ἀλλὰ, ἀτάρ· οἱ δὲ διαζευκτικοὶ, οἷον ἢ,
          ἤτοι· οἱ δὲ συναπτικοὶ, οἷον εἰ, εἴπερ, εἰδὴ, εἰδήπερ· οἱ δὲ
          αἰτιολογικοὶ, οἷον ἵνα, ὄφρα, ὅπως, ἕνεκα, οὕνεκα, γὰρ, ὅτι,
          διότι· οἱ δὲ ἀπορηματικοὶ, οἷον ἆρα, εἶτα, μῶν, μή· οἱ δὲ
          συλλογιστικοὶ, οἷον ἄρα, ἀλλὰ, ἀλλαμὴν, οὖν, τοίνυν,
          τοιγάρτοι, τοιγαροῦν· οἱ δὲ παραπληρωματικοὶ, οἷον δὴ, ποῦ,
          τοι, δῆτα, περ, πὼ, μὴν, αὖ, οὖν, γε· οἱ δὲ δυνητικοὶ, οἷον
          ἄν· οἱ δὲ διακριτικοὶ, εῖτ’ οὖν ἐπιλεκτικοὶ, οἷον γοῦν, γε· οἱ
          δὲ ἐναντιωματικοὶ, οἷον ὅμοιως, καίτοι, καίπερ, ἔμπης.
          Παρέπεται δὲ αὐτῷ σχῆμα· ὁ μὲν γὰρ ἁπλοῦς, οἷον ἐπεί· ὁ δὲ
          σύνθετος, οἷον ἐπειδή.</p>
          <h2 id="caput-vi.-de-nomine."><strong>CAPUT VI. De
          nomine.</strong></h2>
          <p>Ὄνομα ἐστιν μέρος λόγου κλιτὸν σημαντικὸν οὐσίας κοινῆς καὶ
          ἰδίας τῶν ὑποκειμένων σωμάτων τὲ καὶ πραγμάτων. Παρέπονται δὲ
          αὐτῷ πέντε· γένος, ἀριθμὸς, πτῶσις, σχῆμα, εἶδος. Γένη μὲν
          εἰσὶ πέντε· ἀρσενικὸν, οἷον ὁ ἀγαθός· θηλυκὸν, οἷον ἡ ἀγαθή·
          οὐδέτερον οἷον τὸ ἀγαθόν· κοινὸν, οἷον ὁ καὶ ἡ ἄνθρωπος·
          ἐπίκοινον, ὁ ἀετὸς, καὶ ἡ χελιδών· ὅπερ μιᾷ φωνῇ, καὶ ἑνὶ
          ἄρθρῳ ἀρσενικῷ ἢ θηλυκῷ δουλοῖ τὰ δύο γένη. Ἀριθμοὶ δὲ τρεῖς·
          ἑνικὸς, οἷον ὁ ἀγαθός· δυϊκὸς, οἷον τὼ ἀγαθώ· πληθυντικὸς,
          οἷον οἱ ἀγαθοί. Πτώσεις δὲ πέντε· ὀνομαστικὴ, γενικὴ, δοτικὴ,
          αἰτιατικὴ, καὶ κλητική· ὧν ὀρθαὶ καὶ εὐθεῖαι δύο καλοῦνται·
          ὀνομαστικὴ καὶ κλητική, ὀρθῶς γὰρ ἱστάμεναι, ὀρθὴν τὴν οὐσίαν
          σημαίνουσιν· αἱ ἄλλαι δὲ πλάγιαι. Σχήματα δὲ τρία. ἁπλοῦν,
          οἷον ἵππος· σύνθετον οἷον Φίλιππος· παρασύνθετον, οἷον
          Φιλιππίδης· Εἴδη δὲ δύο· πρωτότυπον, οἷον μέγας· παράγωγον,
          οἷον μεγαλόψυχος.</p>
          <p>Τῶν ὀνομάτων, τὰ μὲν κλίνονται ἰσοσυλλάβως. οἷον Αἰνείας,
          Αἰνείου· τὰ δὲ περιττοσυλλάβως, οἷον Αἴας, Αἴαντος· καὶ τὰ μὲν
          ἰσοσύλλαβα κλίνονται τετραχῶς, τὰ δὲ περιττοσύλλαβα μοναχῶς·
          διὸ καὶ πέντε κλίσεις εἰσὶν, ὧν ἡ μὲν πρώτη καλεῖται, ἡ δὲ
          δευτέρα, ἡ δὲ τρίτη ἡ δὲ τετάρτη· ἡ δὲ πέμπτη
          περιττοσύλλαβος.</p>
          <h3 id="prima-declinatio."><strong>Prima
          Declinatio.</strong></h3>
          <p>Πρώτη καὶ δευτέρα κλίσις. Πρώτη κλίσις ἐστὶ τῶν ἰσοσυλλάβων
          ἀρσενικῶν ὀνομάτων εἰς ας ληγόντων, καὶ εἰς ης ἀρσενικῶν καὶ
          κοινῶν, ὧν ἡ γενικὴ εἰς ου, ἡ δοτικὴ εἰς ᾳ, ἢ εἰς ῃ κατὰ τὸ
          φωνῆεν τῆς ὀνομαστικῆς, ἡ αἰτιατικὴ εἰς ν μετὰ τοῦ φωνήεντος
          τῆς ὀνομαστικῆς.</p>
          <p>Εὑρήσεις δὲ παρὰ ποιηταῖς ὀνομαστικὰς τῶν εἰς ας καὶ εἰς ης
          ὀνομάτων τῆς πρώτης κλίσεως ὁμοίας ταῖς αὐτῶν κλητικαῖς,
          ληγούσας εἰς α βραχὺ ἔθει αἰολικῷ καὶ βοιωτικῷ καὶ θεσσαλικῷ·
          οἷον Ὑβραγόρα ἀντὶ Ὑβραγόρας, Θηέστα ἀντὶ Θηέστης,
          νεφεληγερέτα ἀντὶ νεφεληγερέτης, μητιέτα ἀντὶ μητιέτης, ἠχέτα
          ἀντὶ ἠχέτης, ἱππότα ἀντὶ ἱππότης.</p>
          <p>Δευτέρα κλίσις ἐστὶ τῶν ἰσοσυλλάβων θηλυκῶν ὀνομάτων εἰς α
          καὶ εἰς η ληγόντων, ὧν ἡ γενικὴ εἰς ης, ἡ δοτικὴ εἰς ῃ, καὶ
          αἰτιατικὴ εἰς ν μετὰ τοῦ φωνήεντος τῆς ὀνομαστικῆς.</p>
          <p>Σημείωσαι ὅτι μόνα τὰ εἰς α μακρὸν, καὶ εἰς α καθαρὸν, καὶ
          εἰς ρα, καὶ εἰς δα, καὶ εἷς θα λήγοντα ὀνόματα θηλυκὰ
          φυλάττουσι τὸ α ἐπὶ τῆς γενικῆς καὶ δοτικῆς, οἷον Ἀθηνᾶ,
          Ἀθηνᾶς, Ἀθηνᾷ· Μαῖα, Μαῖας, Μαίᾳ· ἡμέρα, ἡμέρας, ἡμέρᾳ· Λήδα,
          Λήδας, Λήδᾳ· Μάρθα, Μάρθας, Μάρθᾳ.</p>
          <p>Τὰ δὲ ἄλλα πάντα τρέπουσι τὸ α εἰς η ἐπὶ τῆς γενικῆς καὶ
          δοτικῆς, οἷον μοῦσα, μούσης, μούσῃ· δίψα, δίψης, δίψῃ· πεῖνα,
          πεῖνης, πείνῃ. Κωνστ. Λασκ. Γραμμ.</p>
          <h3 id="secunda-declinatio."><strong>Secunda
          Declinatio.</strong></h3>
          <p>Τρίτη καὶ τετάρτη κλίσις. Τρίτη κλίσις ἐστὶ τῶν ἰσοσυλλάβων
          ἀρσενικῶν καὶ θηλυκῶν, κοινῶν, καὶ ἐπικοίνων ὀνομάτων, ἀττικῶν
          ληγόντων εἰς ως καὶ οὐδετέρων εἰς ων· ὧν ἡ γενικὴ εἰς ω, ἡ
          δοτικὴ εἰς ῳ, ἡ αἰτιατικὴ εἰς ν μετὰ τοῦ φωνήεντος τῆς
          ὀνομαστικῆς· οἷον ὁ Μενέλεως, τοῦ Μενέλεω, τῷ Μενέλεῳ, τὸν
          Μενέλεων. Σημειώσῃ δὲ ὅτι οἱ Ἀττικοὶ τῶν εἰς ος καθαρὸν κοινῶν
          ὀνομάτων τῆς τετάρτης κλίσεως τὴν λήγουσαν ἐκτείνοντες, καὶ
          τὴν παραλήγουσαν συστέλλοντες, σχηματίζουσι τὰ εἰς ως,·
          φυλάττοντες τὸν αὐτὸν τόνον· οἷον ὁ Μενέλαος, Μενέλεως·
          ἐξαιρεῖται ὁ κάλος, κάλως, ὁ τάλος, τάλως τὴν αὐτὴν φυλάξαντες
          παραλήγουσαν· καὶ ὁ ὄρφος, ὀρφὼς, και ὁ λάγος, λαγὼς
          μετήλλαξαν τὸν τόνον.</p>
          <p>Τετάρτη κλίσις ἐστὶ τῶν ἰσοσυλλάβων ἀρσενικῶν καὶ θηλυκῶν,
          κοινῶν, καὶ ἐπικοίνων ὀνομάτων, ληγόντων εἰς ος, καὶ οὐδετέρων
          εἰς ον· ὧν ἡ γενικὴ εἰς ου, ἡ δοτικὴ εἰς ῳ, ἡ αἰτιατικὴ εἰς ν
          μετὰ τοῦ φωνήεντος τῆς ὀνομαστικῆς· οἷον ὁ λόγος, τοῦ λόγου,
          τῷ λόγῳ, τὸν λόγον. Σημείωσαι· ὅτι ἐν τοῖς οὐδετέροις ὀνόμασι
          τρεῖς πτώσεις εἰσὶν ὅμοιαι ἐν παντὶ ἀριθμῷ· ὀνομαστικὴ,
          αἰτιατικὴ, καὶ κλητική. Κωνστ. Λασκ. Γραμμ.</p>
          <h3 id="tertia-declinatio."><strong>Tertia
          Declinatio.</strong></h3>
          <p>Πέμπτη κλίσις. Πέμπτη κλίσις ἐστὶ πάντων τῶν
          περιττοσυλλάβων ὀνομάτων, ἀρσενικῶν καὶ θηλυκῶν καὶ οὐδετέρων,
          κοινῶν καὶ ἐπικοίνων, διαφόρους καταλήξεις ἐχόντων, ὧν ἡ
          γενικὴ εἰς ος ἡ δοτικὴ εἰς ι, καὶ ἡ αἰτιατικὴ εἰς α· οἷον
          Αἴας, τοῦ Αἴαντος, τῷ Αἴαντι, τὸν Αἴαντα, ὦ Αἶαν κοινῶς, καὶ ὦ
          Αἴας ἀττικῶς. Καὶ ταῦτα μὲν περὶ τῶν ἁπλῶν κλίσεων, εἶτα δὲ
          περὶ τῶν συνῃρημένων λέξομεν.</p>
          <h3
          id="de-contractis-nominibus.-περὶ-τῶν-συνῃρημένων-κλίσεων."><strong>De
          contractis nominibus.</strong><br /><strong>Περὶ τῶν
          συνῃρημένων κλίσεων.</strong></h3>
          <p>Εἰσὶ καὶ ἄλλαι πέντε κλίσεις συνῃρημέναι καλούμεναι, ἀπὸ
          τῆς πέμπτης κλίσεως κατὰ συναίρεσιν καὶ κράσιν γινόμεναι.
          Συναίρεσις μέν ἐστι δύο φωνηέντων φυλαττομένων συναλοιφὴ· οἷον
          Δημοσθένεα, η· ἢ τοῦ ἑνὸς, οἷον Δημοσθένεος, ους.</p>
          <p>Πρώτη κλίσις. Πρώτη κλίσις ἐστὶ τῶν συνῃρημένων ἀρσενικῶν
          καὶ θηλυκῶν καὶ κοινῶν ὀνομάτων, ληγόντων εἰς ης· καὶ
          οὐδετέρων εἰς ες, καὶ εἰς ος· ὧν ἡ γενικὴ, διὰ τοῦ εος οὖσα
          ἰωνικῶς, εἰς ους κοινῶς κιρνᾶται· οἷον ὁ Δημοσθένης, ἡ
          τριήρης, ὁ καὶ ἡ ἀληθὴς καὶ τὸ ἀληθὲς, τὸ τεῖχος.</p>
          <p>Δευτέρα κλίσις. Δευτέρα κλίσις ἐστὶ τῶν συνῃρημένων
          ἀρσενικῶν καὶ θηλυκῶν, κοινῶν καὶ ἐπικοίνων ὀνομάτων εἰς ις
          ληγόντων, καὶ οὐδετέρων εἰς ι· ὢν ἡ γενικὴ διὰ τοῦ ιος κοινῶς,
          καὶ εος ἰωνικῶς, καὶ εως ἀττικῶς γίνεται· οἷον ὁ ὄφις, ἡ
          πόλις, τὸ σίνηπι. Σημείωσαι δὲ ὅτι συναιρουμένης τῆς ἑνικῆς
          γενικῆς, ὥσπερ ἐπὶ τῆς πρώτης κλίσεως συναιρεῖται καὶ ἡ γενικὴ
          δυϊκὴ, καὶ πληθυντικὴ. ἐκείνης δὲ μὴ συναιρουμένης ὥσπερ ἐπὶ
          τῆς δευτέρας κλίσεως, οὐδὲ αὗται συναιροῦνται.</p>
          <p>Τρίτη κλίσις. Τρίτη κλίσις ἐστὶ τῶν συνῃρημένων ἀρσενικῶν
          ὀνομάτων εἰς ευς ληγόντων· ὧν ἡ γενικὴ διὰ τοῦ εος κοίνῶς, καὶ
          ηος ἰωνικῶς, καὶ εως ἀττικῶς γίνεται· οἷον ὁ βασιλεύς.</p>
          <p>Τετάρτη κλίσις. Τετάρτη κλίσις ἐστὶ τῶν συνῃρημένων θηλυκῶν
          ὀνομάτων εἰς ω καὶ εἰς ως ληγόντων· ὧν ἡ γενικὴ διὰ τοῦ οος
          οὖσα, εἰς ους κατὰ κρᾶσιν γίνεται· οἷον ἡ Λητὼ, ἡ αἰδώς.</p>
          <p>Πέμπτη κλίσις. Πέμπτη κλίσις ἐστὶ τῶν συνῃρημένων οὐδετέρων
          ὀνομάτων εἰς ας καὶ εἰς ρας ληγόντων· ὧν ἦ γενικὴ διὰ τοῦ ατος
          κοινῶς, καὶ αος ἰωνικῶς, καὶ εως ἀττικῶς γίνεται· οἷον τὸ
          κρέας, τὸ κέρας.</p>
          <p>Σημείωσαι· ὅτι τὰ εἰς οος ὀνόματα συναιροῦνται ἐν πάσαις
          ταῖς πτώσεσιν· οἷον ὁ νόος, ὁ πλόος. Ἔτι συναιροῦνται καὶ τὰ
          εἰς υς καὶ υ, ὀξύτονα καὶ βαρύτονα· οἷον ὁ ἡδὺς, ὁ βότρυς, ἡ
          ναῦς, τὸ δάκρυ. Κωστ. Λασκ. Γραμμ.</p>
          <h2
          id="caput-vii.-de-speciebus-nominum.-περὶ-τῶν-ὑποπεπτωκότων-εἰδῶν-τῷ-ὀνόματι."><strong>CAPUT
          VII. De speciebus nominum.</strong><br /><strong>Περὶ τῶν
          ὑποπεπτωκότων εἰδῶν τῷ ὀνόματι.</strong></h2>
          <p>Ἔτι τῶν ὀνομάτων τὰ μὲν κύρια καλοῦνται, οἷον Σωκράτης,
          Πλάτων· τὰ δὲ προσηγορικὰ, οἷον ὁ καὶ ἡ παρθένος. Τὰ δὲ πρός
          τι, οἷον πατὴρ, υἱὸς, δοῦλος, δεσπότης· τὰ δὲ ὡς πρός τι, οἷον
          νὺξ, ἡμέρα, θάνατος, ζωή. Τὰ δὲ περιληπτικὰ, οἷον δῆμος,
          χορὸς, ὄχλος· τὰ δὲ περιεκτικὰ, οἷον δαφνὼν, κοιτὼν, ἐλαιών·
          τὰ δὲ ὡς περιεκτικὰ, οἷον ἀπατεὼν, κυκεών. Τὰ δὲ πεποιημένα,
          οἷον φλοῖσβος, ῥοῖζος· τὰ δὲ γενικὰ, οἷον ζῶον, φυτόν· τὰ δὲ
          εἰδικὰ, οἷον βοῦς, ἵππος, κύων. Τὰ δὲ ἀπολελυμένα, οἷον θεὸς,
          λόγος, ἅγγελος· τὰ δὲ ἐθνικὰ, οἷον Φρὺξ, Πέρσης.</p>
          <p>Τὰ δὲ ὁμώνυμα, οἷον Αἴας ὁ τοῦ Τελαμῶνος, καὶ Αἴας ὁ τοῦ
          Ὀϊλέως· τὰ δὲ συνώνυμα, εἴτε πολυώνυμα, οἷον ἄορ, ξίφος,
          σπάθη, μάχαιρα, φάσγανον· τὰ δὲ φερώνυμα, οἷον μεγαπένθης· τὰ
          δὲ διώνυμοι, οἷον Ἀλέξανδρος ὁ καὶ Πάρις, Σκάμανδρος ὁ καὶ
          Ξάνθος· τὰ δὲ ἐπώνυμα, οἷον Ἐνοσίχθων ὁ Ποσειδῶν, καὶ Φοῖβος ὁ
          Ἀπόλλων.</p>
          <p>###<strong>De Patronymicis.</strong><br /><strong>Περὶ
          πατρωνυμικῶν.</strong></p>
          <p>Πατρωνυμικὸν ὄνομα κυρίως ἐστὶ τὸ ἀπὸ πατρὸς
          ἐσχηματισμένον, καὶ υἱὸν πατρὸς σημαίνει, οἷον ἀπὸ τοῦ Πηλεὺς
          Πηλείδης, ὁ Ἀχιλλεύς· καταχρηστικῶς δὲ καὶ ἀπὸ τοῦ πάππου
          λέγεται, οἷον ἀπὸ τοῦ Αἰακὸς Αἰακίδης, ὁ αὐτός. Τούτου δὲ τὰ
          μὲν ἀρσενικὰ, τὰ δὲ θηλυκά· καὶ τῶν μὲν ἀρσενικῶν τρεῖς
          καταλήξεις εἰσί· δης κοινὴ, οἷον Πηλείδης· ων ἰωνικὴ, οἷον
          Πηλείων· αδιος, οἷον Ὑῤῥάδιος. Ὅτε ἡ γενικὴ τοῦ ὀνόματος λήγει
          εἰς ως, ἢ εἰς ους, ἢ εἰς ος, τότε εἰς ιδης κοινῶς σχηματίζεται
          τὸ πατρωνυμικόν· Πηλεὺς έως, Πηλείδης· Δημοσθένης ένους,
          Δημοσθενίδης· Ἀγαμέμνων ονος, Ἀγαμεμνονίδης. Ἔτι εἰ ἡ γενικὴ
          λήγει εἰς ου, τῆς τετάρτης κλίσεως οὖσα, μὴ παραληγομένη τῷ ι,
          εἰς ιδης σχηματίζεται τὸ πατρωνυμικόν· οἷον Πρίαμος ου,
          Πριαμίδης· Τάνταλος ου, Τανταλίδης· εἰ δὲ αὕτη παραλήγει τὸ ι,
          εἰς αδης σχηματίζεται τὸ πατρωνυμικὸν, οἷον ἥλιος ου, ἡλιάδης·
          ἔτι τὰ τῆς πρώτης κλίσεως εἰς αδης σχηματίζουσιν, οἷον Αἰνείας
          ου, Αἰνειάδης· Ἱππότης ου, Ἱπποτάδης. Πᾶν δὲ πατρωνυμικὸν
          παραλήγει ἢ ι, οἷον Κρονίδης, ἢ οι διφθόγγῳ κατὰ συναίρεσιν,
          οἷον Πανθοίδης.</p>
          <p>Τῶν δὲ θηλυκῶν τρεῖς καταλήξεις εἰσίν· ας, ις, νη, καὶ αἱ
          μὲν εἰς ας καὶ ις ἀπὸ τῶν ἰδίων ἀρσενικῶν σχηματίζονται
          ἀποβολῇ τοῦ δη, οἷον Ἡλιὰς ἀπὸ Ἡλιάδης, Πριαμὶς ἀπὸ Πριαμίδης·
          ἡ δὲ εἰς νη, αἰολικὴ οὖσα, ἀπὸ τῆς γενικῆς σχηματίζεται, οἷον
          Ἀδραστίνη ἀπὸ τοῦ Ἀδράστου, Ἀκρισιώνη ἀπὸ τοῦ Ἀκρισίωνος.</p>
          <p>###<strong>De Diminutivis.</strong><br /><strong>Περὶ
          ὑποκοριστικῶν.</strong></p>
          <p>Ὑποκοριστικὸν ὄνομα ἐστὶ τὸ μείωσιν τοῦ πρωτοτύπου δηλοῦν.
          Τούτου δὲ τὰ μὲν ἀρσενικὰ, τὰ δὲ θηλυκὰ, τὰ δὲ οὐδέτερα, ἀπὸ
          κυρίων καὶ προσηγορικῶν παραγόμενα. Καὶ τῶν μὲν ἀρσενικῶν
          καταλήξεις εἰσὶ πέντε· ας, οἷον μηνᾶς, ων, οἷον μωρίων, αξ,
          οἷον λίθαξ, σκος, οἷον ἀνθρωπίσκος, καὶ λος, οἷον ναυτίλος.
          Τῶν δὲ θηλυκῶν δύο· ις, οἷον θεραπαινὶς, καὶ σκη, οἷον
          παιδίσκη. Τῶν δὲ οὐδετέρων παραλήξεις ἐννέα, εἰς ον ληγόντων·
          νι, οἷον ὀψώνιον, κι, οἷον μειράκιον, δρι, οἷον λογύδριον,
          λλι, οἷον μειρακύλλιον, φι, οἷον ζωύφιον, χνι, οἷον πολίχνιον,
          πι, οἷον ἀνθρώπιον, ρι, οἷον παιδάριον, δι, οἷον κρεάδιον.</p>
          <h3
          id="de-denominativis-et-verbalibus.-περὶ-παρωνύμων-καὶ-ῥηματικῶν"><strong>De
          denominativis et verbalibus.</strong><br /><strong>Περὶ
          παρωνύμων καὶ ῥηματικῶν</strong></h3>
          <p>Παρώνυμον ὄνομα ἐστὶ ἀπὸ ὀνόματος παραγόμενον, οἷον Θέων
          ἀπὸ τοῦ θεὸς, Τρύφων ἀπὸ τῆς τρυφῆς, Πλάτων ἀπὸ τοῦ
          πλατύς.</p>
          <p>Ῥηματικὸν ὁμοίως τὸ ἀπὸ τοῦ ῥήματος παραγόμενον, οἷον
          νοήμων ἀπὸ τοῦ νενόημαι, καὶ Φιλήμων ἀπὸ τοῦ πεφίλημαι. Κωνστ.
          Λασκ. Γραμμ.</p>
          <h2
          id="caput-viii.-de-adjectivorum-terminationibus."><strong>CAPUT
          VIII. De adjectivorum terminationibus.</strong></h2>
          <p><strong>Περὶ τῶν καταλήξων τῶν ἐπιθέτων.</strong></p>
          <p>Τῶν ἐπιθέτων τὰ μὲν εἰς ης, ες, οἷον ὁ καὶ ἡ ἀληθὴς, καὶ τὸ
          ἀληθὲς· τὰ δὲ εἰς ην, εν, οἷον ὁ καὶ ἡ τέρην, καὶ τὸ τέρεν· τά
          δὲ εἰς εις, εσσα, εν, οἷον χαρίεις, χαρίεσσα, χαρίεν· τὰ δὲ
          εἰς ις, ι, οἷον ὀ καὶ ἡ φιλόπατρις, καὶ τὸ φιλόπατρι..Τὰ δὲ
          εἰς ος, ον, οἷον ὀ καὶ ἡ φιλόσοφος καὶ τὸ φιλόσοφον, ὁ καὶ ἡ
          φιλόκαλος, καὶ τὸ φιλόκαλον· τὰ δὲ εἰς ος, η, ον, οἷον σοφὸς,
          σοφὴ, σοφὸν, ἀγαθὸς, ἀγαθὴ, ἀγαθόν. Δεῖ δὲ εἰδέναι ὅτι τὰ εἰς
          ος καθαρὸν ἐπίθετα, καὶ τὰ ἔχοντα τὸ ρ, ποιοῦσι θηλυκὸν εἰς α,
          οἷον ἀνδρεῖος, ἀνδρεία, ἀνδρεῖον, λόγιος, λογία, λόγιον,
          φοβερὸς, φοβερὰ, φοβερόν. Τὰ δὲ εἰς ους, ουν, οἷον ὁ καὶ ἡ
          πολύπους, καὶ τὸ πολύπουν· τὰ δὲ εἰς υς, η ἢ α, υν, οἷον
          ἁπλοῦς, ἁπλῆ, ἁπλοῦν, χρυσοῦς, χρυσῆ, χρυσοῦν, χαλκοῦς, χαλκῆ,
          χαλκοῦν, μολιβδοῦς μολιβδῆ, μολιβδοῦν, ἀργυροῦς, ἀργυρᾶ,
          ἀργυροῦν· ἅτινα ἰωνικῶς χρύσεος, χρυσέα, χρύσεον λέγεται, καὶ
          ἀργύρεος, ἀργυρέα, ἀργύρεον. Τὰ δὲ εἰς υς, υ, οἷον ὁ καὶ ἡ
          ἄδακρυς, καὶ τὸ ἄδακρυ· τὰ δὲ εἰς υς, εια, υ, οἷον ἡδὺς,
          ἡδεῖα, ἡδύ. Τὰ δὲ εἰς ων, ον, οἷον ὀ καὶ ἡ εὐδαίμων, καὶ τὸ
          εὔδαιμον· τὰ δὲ εἰς ως, ων, οἷον ὁ καὶ ἡ εὔγεως, καὶ τὸ
          εὔγεων. Κωνστ. Δασκ. Γραμμ.</p>
          <p><strong>De comparativo et superlativo</strong></p>
          <p><strong>Περὶ συγκριτικοῦ.</strong></p>
          <p>Συγκριτικὸν ὄνομα ἐστὶ, δι’ οὗ σύγκρισὶς γίνεταί πρὸς
          ὁμοφυεῖς, καὶ ἑτεροφυεῖς· καταλήξεις δὲ αὐτοῦ δύο· ων
          ἀνώμαλος, οἷον μείζων, βελτίων· καὶ ερος κοινὸς, οἷον
          πλουσιώτερος, φρονιμώτερος· σχηματίζεται δὲ ἀπὸ τῶν τριγενῶν
          ὀνομάτων, ὅσα τὴν τοῦ μᾶλλον ἐπίτασιν ἀναδέχονται· ἀπὸ δὲ τῶν
          ληγόντων εἰς ος, ἐκβολῇ τοῦ σ, καὶ προσθέσει τοῦ τερος
          σχηματίζωνται, οἷον πρᾷος, πρᾳότερος· παλαιὸς, παλαιότερος·
          ὠφέλιμος, ὠφελιμώτερος· φρόνιμος, φρονιμώτερος. Ἔτι ἀπὸ τοῦ
          οὐδετέρου τῶν εἰς ης διγενῶν, οἷον ἀληθὲς, ἀληθέστερος·
          ἀκριβὲς, ἀκριβέστερος.</p>
          <p>Ἔτι ἀπὸ τῶν εἰς ων, καὶ εἰς εις, καὶ εἰς ους, οἷον σώφρων,
          σώφρονος, σωφρονέστερος· χαρίεις, χαρίεντος, χαριέστερος·
          εὔνους, εὐνούστερος· καὶ ἀπὸ μετοχῆς, οἷον ἐῤῥομενέστερος. Ἔτι
          ἀπὸ τῶν εἰς υς, μὴ φυλαττομένου τοῦ σ, οἷον ἡδὺς, ἠδύτερος·
          ὀξὺς, ὀξύτερος· βαρὺς, βαρύτερος. Καὶ τὰ ἀπὸ ῥημάτων γινόμενα,
          οἷον φέρτερος, καὶ βέλτερος· καὶ τὰ ἀπὸ προθέσεων καὶ
          ἐπιῤῥημάτων, οἷον ὑπέρτερος, ἐγγύτερος. Συντάσσονται δὲ
          γενικῇ, οἷον ὀ Ἀχιλλεὺς ἦν ἀνδρειότερος τοῦ Αἴαντος, καὶ ὁ
          αὐτὸς ἦν ἰσχυρότερος τῶν Τρῴων· καὶ τῇ δοτικῇ ὑπερβολὴν
          σημαινούσῃ, οἷον ὁ Κροῖσος ἦν πλουσιώτερος Κύρου ἕκατον
          ταλάντοις.</p>
          <p><strong>Περὶ ὑπερθετικοῦ.</strong></p>
          <p>Ὑπερθιτικὸν ὄνομα ἐστὶ δι’ οὗ ὑπέρθεσις γίνεται· καταλήξεις
          δὲ αὑτοῦ δύο· τατος τοῦ εἰς τερος συγκριτοῦ, ἀπὸ τοῦ αὐτοῦ
          σχηματιζομένη, οἷον πρᾷος, πρᾳότερος, πρᾳότατος· φρόνιμος,
          φρονιμώτερος, φρονιμώτατος· ἀκριβὲς, ἀκριβέστερος,
          ἀκριβέστατος. Καὶ εἰς στος τοῦ εἰς ων συγκριτικοῦ ἀνώμαλος,
          οἷον καλὸς, καλλίων, κάλλιστος· κακὸς κακίων ἢ χείρων,
          κάκιστος· μέγας, μείζων, μέγιστος· ἀγαθὸς, βελτίων, ἀρείων,
          κρείων, κρείττων, ἀμείνων· βέλτιστος, ἄριστος, κράτιστος·
          πολὺς, πλέων, πλεῖστος· ἡδὺς, ἡδίων, ἥδιστος· ταχὺς, ταχίων
          τάχιστος· μικρὸν, μείων καὶ ἥττων, ἐλάττων, ἐλάχιστος· ἐχθρὸς,
          ἐχθίων, ἔχθιστος· αἰσχρὸς, αἰσχίων, αἴσχιστος· ῥᾴδιος, ῥᾴων,
          ῥᾷστος· φίλος, φίλτερος, φίλτατος. Συτάσσονται δὲ τὰ
          ὑπερθετικὰ γενικῇ, οἷον ὁ Ὅμηρος ἐγένετο σοφώτατος πάντων τῶν
          ποιητῶν. Ἔτι τὰ διὰ τοῦ οτερος καὶ οτατος, εἰ μὲν ἔχωσι τὴν
          πρὸ τοῦ ο συλλαβὴν βραχεῖαν, διὰ τοῦ ω (μεγάλου) γράφονται,
          οἷον φρόνιμος, φρονιμώτερος, φρονιμώτατος· εἰ δὲ μακρὰν φύσει
          ἢ θέσει, διὰ τοῦ ο (μικροῦ), οἷον πρᾷος, πρᾳότερος, πρᾳότατος·
          ἔνδοξος, ἐνδοξότερος, ἐνδοξότατος. Κωνστ. Δασκ. Γραμμ.</p>
          <h2 id="cap.-ix.-de-articulo-et-pronomine."><strong>CAP. IX.
          De articulo et pronomine.</strong></h2>
          <p><strong>Περὶ ἄρθρου καὶ ἀντωνυμιῶν</strong></p>
          <p>Ἄρθρον οὖν ἐστι μέρος λόγου μονοσύλλαβον προτασσόμενον εἰς
          ἀεὶ τῶν ὀνομάτων. Ἄρθρον δὲ λέγεται, κατ’ ἐμὴν κρίσιν, ἀπὸ τοῦ
          ἐνάρθρως ὑποδεικνύειν τὸ γένος τοῦ ὑποκειμένου ὀνόματος· οἷόν
          τι λέγω, ἐὰν εἴπω, ἦλθεν ἄνθρωπος, οὐκ ἐδήλωσα τὸ γένος εἴ τε
          ἀρσενικόν ἐστι, εἴ τε θηλυκόν· ἔστι γὰρ ἄνθρωπος ἀρσενικὸν καὶ
          ἄνθρωπος θηλυκόν· Ἐὰν δὲ προσθήσω καὶ τὸ ἄρθρον τὸ ὁ καὶ εἴπω.
          ἦλθεν ὁ ἄνθρωπος, ἰδοὺ διὰ τοῦ ἄρθρου τὸ γένος ἐνάρθρως
          ἐδήλωσα, ὅτι ἔστι ἀρσενικόν· ἢ ἐὰν εἴπω πάλιν ἡ ἄνθρωπος,
          ἐδήλωσα τὸ γένος ὅτι ἔστι θηλυκόν. Εἰσὶν οὖν τὰ ἄρθρα τοσαῦτα,
          ὁπόσα δηλαδὴ καὶ αἱ πτώσεις τῶν ὀνομάτων. Θεοδώρ. Προδρώμ.
          Γραμμ.</p>
          <p><strong>De Pronomine primitivo.</strong></p>
          <p><strong>Περὶ ἀντωνυμιῶν.</strong></p>
          <p>Ἀντωνυμία τοίνυν ἐστὶ μέρος λόγου πτοτικὸν ἀντὶ ὀνόματος
          παραλαμβανόμενον. Τῶν γὰρ ὀνομάτων τρίτον πρόσωπον
          ἐμφαινόντων, αὕτη παρῃσήχθη ἵνα τὰ πάντα δηλώσῃ, τῶν μὲν
          πτώσεων τοῦ ὀνόματος κεκοινωνηκυῖα καὶ τῶν προσώπων τοῦ
          ῥήματος· ταύτης δὲ ἀρκτικὰ εἴδη πέντε· πρωτότυπον, κτητικὸν,
          δεικτικὸν, ἀναφορικὸν, καὶ σύνθετον, περὶ ὧν λεκτέον.</p>
          <p>Πρωτότυποι εἰσὶ τρεῖς· τοῦ πρώτου προσώπου ἡ ὀνομαστικὴ μὲν
          ἐγὼ, ἀττικῶς δὲ ἔγωγε, δωρικῶς δὲ ἐγὼν καὶ ἐγώνη· ἡ γενικὴ
          ἐμοῦ καὶ μοῦ, ἰωνικῶ; ἐμέο ἐμοῖο ἐμέοθεν καὶ ἐμέθεν, δωρ. καὶ
          αἰολικῶς ἐμεῦ· ἡ δοτικὴ ἐμοὶ καὶ μοί· ἡ αἰτιατικὴ ἐμὲ καὶ μέ·
          ἡ ὀνομαστικὴ καὶ αἰτιατικὴ δυϊκὴ νῶϊ καὶ νῲ, δωρ. καὶ αἰολ.
          ἄμμε· ἡ γενικὴ καὶ δοτικὴ νῶϊν καὶ νῷν· ἡ ὀνομαστικὴ
          πληθυντικὴ ἡμέες ἡμεῖς, δωρ. καὶ αἰολ. ἄμμες· ἡ γενικὴ ἡμέων
          ἡμῶν καὶ ἡμείων, αἰολ. ἀμμέων· ἡ δοτικὴ ἡμῖν, ποιητικῶς δὲ
          ἡμὶν, δωρ. ἄμιν, καὶ αἰολικῶς ἄμμι· ἡ αἰτιατικὴ ἡμέας ἡμᾶς,
          αἰολ. ἄμμε.</p>
          <p>Τοῦ δευτέρου προσώπου ἡ ὀνομαστικὴ σὺ δωρικῶς τὺ καὶ τηύ· ἡ
          γενικὴ σοῦ, ποιητ. σεῖο, ἰωνικῶς σέω, ἀττ. σεόθεν σέθεν, δωρ.
          καὶ αἰολ. σεῦ· ἡ δοτικὴ σοὶ, δωρ. τοί· ἡ αἰτιατικὴ σὲ, δωρ.
          τύ· ἡ ὀνομαστικὴ καὶ αἰτιατικὴ δυϊκὴ σφῶϊ σφὼ, δωρικῶς
          αἰολικῶς ὔμμε· ἡ γενικὴ καὶ δοτικὴ σφῶϊν καὶ σφῷν· ἡ
          ὀνομαστικὴ πληθυντικὴ ὑμέες ὑμεῖς, δωρ. ὕμες καὶ αἰολ. ὕμμες·
          ἡ γενικὴ ὑμέων ὑμῶν, αἰολ. ὑμείων καὶ ὑμέων· ἡ δοτικὴ ὑμῖν,
          ποιητ. ὑμὶν, δωρ. ὔμιν, καὶ αἰολ. ὔμμιν· ἡ αἰτιατικὴ ὑμέας
          ὑμᾶς, δωρ. καὶ αἰολ. ἄμμε.</p>
          <p>Τοῦ τρίτου προσώπου ἡ ὀνομαστικὴ κατὰ παλαιοὺς ἵ, καὶ ὅς· ἡ
          γενικὴ οὗ, ἰων. ἕο καὶ εἷο, δωρ. εὗ, ἀττ. ἕθεν· (τὸ δὲ ἐμοῖο
          καὶ σοῖο καὶ οἶο οὐ γίνονται ἀπὸ τῶν πρωτοτύπων, ἀλλ’ ἀπὸ τῶν
          κτητικῶν ἐμοῦ σοῦ οὗ ἔθει ἰωνικῷ·) ἡ δοτικὴ οἷ, καὶ ἕοι· ἡ
          αἰτιατικὴ ἓ καὶ ἕε· ἡ ὀνομαστικὴ καὶ αἰτιατικὴ δυϊκὴ σφώε σφέ·
          ἡ γενικὴ καὶ δοτικὴ σφώϊν, σφοῖν, καὶ σφίν· ἡ ὀνομαστικὴ
          πληθυντικὴ σφέες σφεῖς, καὶ δωρ. σφές· ἡ γενικὴ σφέων σφῶν,
          καὶ σφείων· ἡ δοτικὴ σφίσι καὶ σφῖν· ἡ αἰτιατικὴ σφέας σφᾶς.
          Καὶ αὗται μὲν αἱ πρωτότυποι ἀντωνυμίαι. Κωνστ. Λασκ.
          Γραμμ.</p>
          <p><strong>De possessivis.</strong></p>
          <p><strong>Περὶ κτητικῶν.</strong></p>
          <p>Ἀπὸ τῶν πρωτοτύπων ἀντωνυμίων παράγονται ὀκτὼ κτητικαὶ
          τριγενῶς κλινόμεναι. Ἀπὸ τῆς ἐμοῦ γενικῆς παράγεται ἐμὸς, ὴ,
          όν· ἀπὸ τῆς σοῦ γενικῆς σὸς, σὴ, σὸν, ἢ καὶ ποιητικῶς τεὸς,
          τεὰ, τεὸν, λέγεται· ἀπὸ τῆς οὗ γενικῆς ἑὸς, ἐὴ, ἑόν. Ἀπὸ τῆς
          νῶϊ ὀνομαστικῆς, δυϊκῆς νωΐτερος, α, ον· ἀπὸ τῆς σφῶϊ
          ὀνομαστικῆς σφωΐτερος, α, ον· (ἀπὸ τοῦ τρίτου προσώπου,
          ἀντωνυμία οὐ παράγεται, οὐ γάρ ἐστιν ὀνομαστικὴ ἀφ’ ἧς
          παραχθήσεται, τὸ γὰρ σφώε αἰτιατική ἐστιν). Ἀπὸ τῆς ἡμέες,
          εῖς, ὀνομαστικῆς πληθυντικῆς ἡμέτερος, α, ον· ἀπὸ τῆς ὑμέες,
          εῖς, ὑμέτερος, α, ον· ἀπὸ τῆς σφέες, εῖς, σφέτερος, α, ον.
          Παρὰ ποιηταῖς δέ εἰσι καὶ ἄλλαι κτητικαὶ ἀντωνυμίαι κατὰ τὴν
          ἀκολουθίαν τούτων· ἁμὸς, ὴ, ὸν, ἀντὶ ἡμέτερος· ὑμὸς, ὴ, ὸν.
          ἀντὶ ὑμέτερος· καὶ σφὸς, ὴ, ὸν, ἀντὶ σφέτερος.</p>
          <p><strong>De demonstrativis.</strong></p>
          <p><strong>Περὶ δεικτικῶν.</strong></p>
          <p>Δεικτικαὶ δὲ ἀντωνυμίαι εἰσὶ δύο τριγενῶς κλινόμεναι·
          οὗτος, αὕτη, τοῦτο· καὶ ἐκεῖνος, ἐκείνη, ἐκεῖνο, ἢ κεῖνος, η,
          ο, ποιητικῶς.</p>
          <p>Οἱ Ἀττικοὶ δὲ εἰώθασι προστιθέναι τὸ ι, ἵνα πλείω τὴν
          δεῖξιν ἐκφαίνωσι· οἷον οὑτοσὶ, αὑτηῒ, τουτοῒ, καὶ τουτί·
          ἐκεινοσὶ, ἑκεινηῒ, ἐκεινοΐ· ἠδὲ Δωριεῖς τρέποντες τὸ κ εἰς τ
          καὶ τὸ ε τῆς ει εἰς η ὑπογράφοντες καὶ τὸ ι τῇνος, τῄνη, τῇνο,
          ἀντὶ κεῖνος, η, ον, λέγουσι.</p>
          <p>Ἀπὸ δὲ τοῦ ἄρθρου ὁ, ἡ, τὸ, καὶ δὲ, καὶ γὲ συνδέσμων
          γίνονται ἀντωνυμία ὅδε καὶ ὁδὶ, ἥδε, τόδε καὶ τοδὶ, καὶ ὅγε,
          ἥγε, τόγε· ἔτι ὅ γίνεται ἀντὶ οὗτος. Εὑρίσκεται δὲ καὶ δεῖνα
          ἐπὶ τρίτου προσώπου μόνον πάντα τὰ ἄρθρα προσλαμβάνουσα.</p>
          <p><strong>De relativo.</strong></p>
          <p><strong>Περὶ ἀναφορικῆς.</strong></p>
          <p>Ἀναφορικὴ δὲ μία, ἥτις καὶ ἐπιταγματικὴ καλεῖται, κλίνεται
          τριγενῶς οὕτω· αὐτὸς, αὐτὴ, αὐτό. Λαμβάνεται δὲ αὐτὸς ἀντὶ
          ἐγὼ, σὺ, ὃς, καὶ ἐκεῖνος, καὶ ψιλοῦται ἀεί· τὰ δὲ αὑτοῦ, ᾧ, ὸν
          δασυνόμενα, ἀπὸ τοῦ ἑαυτοῦ κατὰ ἀφαίρεσιν, ὅθεν καὶ ἡ δασεῖα
          φυλάττεται.</p>
          <p><strong>De compositis</strong></p>
          <p><strong>Περὶ συνθέτων.</strong></p>
          <p>Σύνθετοι δὲ τρεῖς, ἀπὸ τῶν πρωτοτύπων γινόμεναι, περὶ ὧν
          εἰδέναι δεῖ ὅτι οἱ ἀρχαῖοι, μὴ ἔχοντες συνθέτους ἀντωνυμίας,
          ἀνεπλήρουν τήν χρείαν αὐτῶν διὰ τῶν πρωτοτύπων, καὶ τῆς
          ἀναφορικῆς, ἐμοῦ αὐτοῦ λέγοντες, σοῦ αὐτοῦ, οὗ αὐτοῦ, καὶ ἐπὶ
          τῶν ἄλλων ὡσαύτως· οἱ δὲ μεταγενέστεροι συνέθηκαν. Κλίνονται
          δὲ τριγενῶς ὀνομαστικὰς οὐκ ἔχουσαι διότι αὐτοπάθειαν
          σημαίνουσι· καὶ αἱ μὲν τοῦ πρώτου καὶ δευτέρου προσώπου ἑνικῶς
          μόνον κλίνοντα· ἐμαυτοῦ, ἐμαυτῆς, ἐμαυτοῦ· σεαυτοῦ, σεαυτῆς,
          σεαυτοῦ, ἥτις καὶ κατὰ κρᾶσιν σαυτοῦ, σαυτῆς, σαυτοῦ λέγεται.
          Τοῦ δὲ τρίτου προσώπου ἑαυτοῦ, ἑαυτῆς, ἑαυτοῦ, καὶ πληθυντικῶς
          παρὰ λόγον ἔθει ἀττικῷ συνθέτως καὶ διῃρημένως τριγενῶς
          κλίνεται ἑαυτῶν, καὶ σφῶν αὐτῶν. Εὑρήσεις δὲ καὶ παρὰ ποιηταῖς
          ἄλλας ἀντωνυμίας μονοπτώτους, καὶ μοναδικὰς καλουμένας, οἷον
          ἐμὶν ἀντὶ ἐμοὶ, τὶν καὶ τεΐν ἀντὶ σοὶ, σφὲ καὶ μὶν καὶ νὶν
          ἀντὶ αὐτὸν καὶ αὐτούς.</p>
          <p>Εἰσὶ δὲ καὶ ἄλλαι ἀντωνυμίαι σύνθετοι, οἷον ἀπὸ ὃς, ἥ, ὅ
          καὶ τὶς, τὶ, ὅστις, ἥτις, ὅτι· καὶ παραγώγοι, οἷον ἀπὸ ὃς, ὅ,
          ὅ, οἷος η, ον· ὅσος, η, ον· ἡλίκος, η, ον· τοῖος, η ον· τόσος,
          η, ον· τηλίκος, η, ον· καὶ ποῖος, πόσος, πηλίκος· καὶ ὁποῖος,
          ὁπόσος, ὁπηλίκος· καὶ τοιοῦτος, τοσοῦτος, τηλικοῦτος,
          ὁποσοσταῖος, ὁποσόστος· καὶ ἀπὸ τῆς πᾶς, σα, ᾶν, ἅπας, σύμπας,
          ἀπάξαπας· καὶ ἀπὸ εἷς, μία, ἓν, καὶ ἀμὸς, μηδεὶς, μηδαμός· καὶ
          ἀπὸ τῆς ἄλλος, ἀλλήλων, ἀλλήλοις, αις, οις, ἀλλήλους, ας, α.
          Κωνστ. Λασκ. Γραμμ.</p>
          <h2 id="caput-x.-de-verbo."><strong>CAPUT X. De
          Verbo.</strong></h2>
          <p><strong>Περὶ ῥήματος.</strong></p>
          <p>Ῥῆμα ἐστὶ λόγου μέρος ἄπτωτον, ἤτοι μὴ ἔχον πτώσεις,
          διαφόρους χρόνους δηλοῦν ἐν ἰδίοις μετασχηματισμοῖς. Οὕτω καὶ
          τῷ ῥήματι ὀκτὼ τινὰ παρακολουθοῦσιν· ἐγκλίσεις, διαθέσεις,
          εἴδη, σχήματα, ἀριθμοὶ, πρόσωπα, χρόνοι, καὶ συζυγίαι.</p>
          <p><strong>De Modis.</strong></p>
          <p><strong>Περὶ ἐγκλίσεων.</strong></p>
          <p>Ἔγκλισις μὲν οὖν ἐστι βουλήματος ψυχῆς ἔμφασις. Τὰ δὲ
          βουλήματα τῆς ψυχῆς κεφαλαιωδῶς εἰσὶ τέσσαρα· ἢ γὰρ ἀληθέυειν
          καὶ ψεύδεσθαι βούλεται ἡ ψυχὴ, καὶ λέγεται αὕτη βούλησις
          ὁριστικὴ, ὡς ὀρίζουσα τὸ ψεῦδος καὶ τὴν ἀλήθειαν· ἢ
          προστάσσειν βούλεται, καὶ λέγεται ἡ βούλησις αὕτη προστακτική·
          ἥ εὔχεσθαι θέλει, καὶ λέγεται αὕτη ἡ θέλησις εὐκτική· ἢ αἰτίαν
          τινὰ παριστάνειν βούλεται, καὶ λέγεται αὕτη ἡ βούλησις
          ὑποτακτική. Ἐπεὶ γοῦν τέσσαρες εἰσὶν αἱ τῆς ψυχῆς θελήσεις,
          τέσσαρες ἀκολούθως καὶ αἱ τῶν ῥημάτων ἐγκλίσεις. Οὐ γὰρ ἁπλῶς
          ἡ γλῶσσα ἐξ ἑαυτῆς τὰ παρατυχόντα λαλεῖ· ἀλλὰ τὰ τῆς ψυχῆς
          θελήματα διαφωτίζει καὶ ἐξαγγέλλει. Ἔγκλισις δὲ τὸ τοιοῦτον
          λέγεται, διότι περὶ ἑκάστου θέλησιν ἐγκλίνεται, ἤτοι τρέπεται
          ἡ ψυχή· ὅταν οὖν εὔξασθαι ἡ ψυχὴ βουληθῇ, καὶ ἐγκλιθῇ πρὸς τὴν
          εὐχὴν καὶ τραπῇ, τηνικαῦτα καὶ ἡ γλῶττα εὐκτικὰ προβάλλει τὰ
          ῥήματα· καὶ λέγομεν τὰ τοιαῦτα ἔγκλισιν εὐκτικήν. Τοιοῦτον μὲν
          ἡ ἔγκλισις. Μέρη δὲ αὐτῆς κυρίως μὲν τέσσαρα, ὡς προείπομεν·
          τὸ ὁριστικὸν, οἷον τὸ λόγω· τὸ προστακτικὸν, οἷον λέγε· τὸ
          εὐκτικὸν, οἷον γένοιτό μοι κατὰ τὸ ῥήμα σου· καὶ τὸ
          ὑποτακτικὸν, ὅπερ αἰτίαν τινὰ ὑπεμφαίνει, οἷον ἐὰν εἴπω μὲν
          ὅτι ἐδόθη σοι χάρτης, ἵνα μανθάνῃς.</p>
          <p><strong>De Infinitivo.</strong></p>
          <p><strong>Περὶ ἀπαρεμφάτων.</strong></p>
          <p>Ἡ δὲ ἀπαρέμφατος οὐκ ἐστὶ κυρίως ἔγκλισις, ἀλλὰ
          καταχρηστικῶς· διότι οὐ δὲ βούλημα ψυχῆς δηλοῖ. Διὰ τοῦτο γὰρ
          καὶ ὁ Τεχνικὸς ἀπαρέμφατον αὐτὴν προσηγόρευσεν, ὡς μὴ
          παρεμφαίνουσαν ποῖον οὖν ψυχῆς βούλημα.</p>
          <p><strong>De Vocibus.</strong></p>
          <p><strong>Περὶ διαθέσεων.</strong></p>
          <p>Διάθεσις δέ ἐστι δήλωσις ἢ τοῦ ἐνεργεῖν, ἢ τοῦ πάσχειν, ἢ
          τοῦ μέσως ἔχειν. Εἰ μὲν γὰρ εἴπω ἰατρεύω, ἰδοὺ ἐδήλωσα ὅτι
          διάκειμαι κατ’ ἐνέργειαν· καὶ ἐγὼ ἐνεργῶ τῷ πάσχοντι τὴν
          ὑγείαν. Εἰ δὲ εἴπω ὅτι ἰατρεύομαι, ὑπέφῃνα ὅτι κατὰ πάθος
          διάκειμαι, καὶ πάσχω τὴν ὑγείαν παρὰ τοῦ ἰατρεύοντος. Τὸ δὲ
          ἰατρευσάμην μέσον ἑστὶ· δηλοῖ γὰρ καὶ τὸ ἰατρεύω ἐνεργητικῶς,
          δηλοῖ δὲ καὶ τὸ ἰατρεύθην παθητικῶς, ὡς ἂν αὐτῷ τὶς χρήσηται.
          Εἰ μὲν γὰρ εἴπῃς ὅτι ἐγὼ ἰατρευσάμην τὸν ἄρρωστον, ἐνεργητική
          ἐστι ἡ σημασία τοῦ ἰατρευσάμην· ἀντὶ γὰρ τοῦ ἰάτρευσα
          τέτακται. Εἰ δὲ εἴπῃς ὅτι ἐγὼ ἰατρευσάμην ὑπὸ τοῦ ἰατροῦ,
          παθητική ἐστιν ἡ σημασία τοῦ ἰατρευσάμην· ἀντὶ γὰρ τοῦ
          ἰατρεύθην λαμβάνεται. Τρεῖς οὖν αἱ διαθέσεις, ἐνέργεια, πάθος,
          μεσότης. Παρακολουθοῦσι δὲ αὗται ἐξ ἀνάγκης τῷ ῥήματι· πᾶσα
          λέξις ῥηματικὴ, ἢ ἐνεργητική ἐστι, ἢ παθητικὴ, ἢ μέση.</p>
          <p><strong>De verborum speciebus.</strong></p>
          <p><strong>Περὶ εἰδῶν.</strong></p>
          <p>Εἴδη δὲ ῥημάτων εἰσὶ δύο· πρωτότυπον καὶ παράγωγον.
          Πρωτότυπον μὲν τὸ μὴ ἀφ᾿ ἑτέρου τινὸς γινόμενον, οἷον λέγω·
          παράγωγον δε τὸ ἀπὸ πρωτοτύπου τινὸς παραγόμενον, οἷον τὸ
          εὐλογῶ. Τὸ μὲν γὰρ λέγω ἀπὸ τινὸς οὐ παράγεται, καὶ διὰ τοῦτο
          ἐστὶ πρωτότυπον· τὸ δὲ εὐλογῶ ἀπὸ τοῦ εὐ παράγεται καὶ τοῦ
          λόγος, καὶ διὰ τοῦτο παράγωγον λέγεται. Οὐ μόνον δὲ ἡ ἔγκλισις
          καὶ ἡ διάθεσις ἐξ ἀνάγκης παρέπεται τῷ ῥήματι, ἀλλὰ δὴ καὶ τὸ
          εἶδος· πᾶσα γὰρ λέξις ῥηματικὴ ἢ πρωτότυπος ἐστὶν, ἢ
          παράγωγος.</p>
          <p><strong>De verborum figuris.</strong></p>
          <p><strong>Περὶ σχημάτων.</strong></p>
          <p>Σχήματα δὲ ῥημάτων εἰσὶ τρία· τὸ ἁπλοῦν, τὸ σύνθετον, καὶ
          τὸ παρασύνθετον. Καὶ ἁπλοῦν μὲν ῥῆμα λέγεται τὸ ἀσύνθετον,
          ὅπερ μίαν ἔχει λέξιν, οἷον τὸ λέγω καὶ φιλῶ· σύνθετον. δὲ τὸ
          ἀπὸ δύο συγκείμενον λέξεων, οἷον εὐλογῶ, φιλοσοφῶ· καὶ γὰρ τὸ
          εὐλογῶ ἀπὸ τῆς εὖ καὶ τοῦ λόγος σύγκειται, καὶ τὸ φιλοσοφῶ ἀπὸ
          τοῦ φιλῶ καὶ τοῦ σοφός. Παρασύνθετον δὲ, τὸ μὴ μόνον ἀπὸ δύο,
          ἀλλὰ καὶ ἀπὸ τριῶν συνκείμενων λέξεων, οἷον τὸ ὑπερευλογῶ, καὶ
          τὸ ὑπερφιλοσοφῶ· τούτων γὰρ τὸ μὲν ἀπὸ τοῦ ὑπὲρ καὶ τοῦ εὐ καὶ
          τοῦ λόγος σύγκειται· τὸ δὲ ἀπὸ τοῦ ὑπὲρ καὶ τοῦ φιλῶ καὶ τοῦ
          σοφός. Παρέπεται οὖν καὶ τὸ σχῆμα ἐξ ἀνάγκης τῷ ῥήματι· πᾶσα
          γὰρ λέξις ῥηματικὴ ἢ ἁπλῆ ἐστι καὶ ἀσύνθετος, ἤγουν μονόλεξος,
          ἢ σύνθετος καὶ δίλεξος, ἢ παρασύνθετος καὶ πολύλεξος.</p>
          <p><strong>De numeris.</strong></p>
          <p><strong>Περὶ ἀριθμῶν</strong></p>
          <p>Ἀριθμοὶ δέ εἰσι τρεῖς· ὁ ἑνικὸς, ὁ δυϊκὸς, καὶ ὁ
          πληθυντικός. Παρέπονται δὲ καὶ οὗτοι τῷ ῥήματι· ἅπαν γὰρ ῥῆμα
          ἢ ἑνικῶς ἐκφέρεται, ὡς τὸ λέγω, λέγεις, λέγει· (ἕκαστον γὰρ
          τούτων ἕνα ἄνθρωπον εἰσάγει λέγοντα, τὸ μὲν λέγω ἐμὲ, τὸ δὲ
          λέγεις σὲ, τὸ δὲ λέγει ἐκεῖνον)· ἢ δυϊκῶς, ὡς τὸ λέγετον,
          τοῦτο γὰρ δύο μόνους, εἰσάγει λέγοντας· ἢ πληθυντικῶς, ὡς τὸ
          λέγομεν, λέγετε, λέγουσι· ταῦτα γὰρ πολλοὺς εἰσάγει τοὺς
          λέγοντας.</p>
          <p><strong>De personis.</strong></p>
          <p><strong>Περὶ προσώπων.</strong></p>
          <p>Πρόσωπα τρία, πρῶτον, δεύτερον, τρίτον. Καὶ πρῶτον μέν ἐστι
          πρόσωπον ὅταν ὁ λέγων περὶ ἑαυτοῦ τὸν λόγον ποιῆται, οἷον ἐγὼ
          τύπτω, ἐγὼ γράφω· δεύτερον δὲ πρόσωπόν ἐστι, ὅταν περὶ τοῦ
          ὁμιλοῦντος αὐτῷ λέγῃ, οἷον σὺ ἀκούεις, σὺ λέγεις· τρίτον
          πρόσωπόν ἐστι, ὅταν περί τινος ἐκτὸς ὁ λόγος γίνηται, οἷον
          ἐκεῖνος γράφει, ἐκεῖνος διαλέγεται. Παρακολουθοῦσι δὲ καὶ
          ταῦτα τῷ ῥήματι· ἅπαν γὰρ ῥῆμα ἢ πρωτοπροσώπως, ἢ
          δευτεροπροσώπως, ἢ τριτοπροσώπως ἐκφέρεται. Θεοδώρ. Προδρώμ.
          Γραμμ.</p>
          <p><strong>De temporibus.</strong></p>
          <p><strong>Περὶ χρόνων.</strong></p>
          <p>Χρόνοι δὲ ἕξ· Ἐνεστὼς, οἷον τύπτω· Παρατατικὸς, οἷον
          ἔτυπτον· Παρακείμενος, οἷον τέτυφα· Ὑπερσυντέλικος, οἷον
          ἐτετύφειν· Ἀόριστος, οἷον ἔτυψα· Μέλλων, οἷον τύψω.</p>
          <p><strong>De conjugationibus (classes verborum).</strong></p>
          <p><strong>Περὶ συζυγιῶν.</strong></p>
          <p>Συζυγίαι δὲ δεκατρεῖς· ἓξ τῶν βαρυτόνων ῥημάτων· τρεῖς τῶν
          περισπωμένων· καὶ τέσσαρες τῶν εἰς μι.</p>
          <p><strong>Πρώτη.</strong> Πρώτη συζυγία ἐστὶ τῶν βαρυτόνων
          ῥημάτων, τῶν ληγόντων εἰς β, π, φ, πτ, οἷον λείβω, τέρπω,
          γράφω, τύπτω· ὧν ὁ μέλλων εἰς ψ, οἷον λείψω, τέρψω, γράψω,
          τύψω· ὁ παρακείμενος εἰς φ, οἷον λέλειφα, τέτερφα, γέγραφα,
          τέτυφα·</p>
          <p><strong>Δευτέρα</strong>. Δευτέρα ἐστὶ τῶν ληγόντων εἰς γ,
          κ, χ, κτ, οἷον λέγω, πλέκω, τρέχω, τίκτω· ὧν τὁ μέλλων εἰς ξ,
          οἷον λέξω, πλέξω, τρέξω, τίξω· ὁ παρακείμενος εἰς χ, οἷον
          λέλεχα, πέπλεχα, τέτρεχα, τέτεχα·</p>
          <p><strong>Τρίτη.</strong> Τρίτη ἐστὶ τῶν ληγόντων εἰς δ, θ,
          τ, καὶ ττ ἀττικῶς, οἷον ἄδω, πλήθω, ἀνύτω· ὧν ὁ μέλλων εἰς σ,
          οἷον ἄσω, πλήσω, ἀνύσω· ὁ παρακείμενος εἰς κ, οἷον ἦκα,
          πέπληκα, ἤνυκα.</p>
          <p><strong>Τετάρτη.</strong> Τετάρτη ἐστὶ τῶν εἰς ζ, καὶ δύο
          σσ κοινῶς, οἷον φράζω, ὀρύσσω· καὶ τὰ μὲν εἰς ζω, ποτὲ μὲν τὸ
          ξ ἐν τῷ μέλλοντι ἔχουσιν, οἷον παίζω παίξω, σφάζω σφάζω, ὧν ὁ
          παρακείμενος τὸ χ ἔχει· ποτὲ δὲ τὸ σ ἐν τῷ μέλλοντι ἔχουσι,
          οἷον φράζω φράσω, βαδίζω βαδίσω, ὧν ὁ παρακείμενος τὸ κ ἔχει·
          τὰ δὲ εἰς σσω, ὡς ἐπὶ τὸ πλεῖστον, εἰς ξω τὸν μέλλοντα
          ποιοῦσιν, οἷον πλήσσω πλήξω, ὀρύσσω ὀρύξω, ὧν ὁ παρακείμενος
          τὸ χ ἔχει, οἷον πέπληχα, ὤρυχα. Ἐξαιρεῖται τὰ εἰς σω, τὸν
          μέλλοντα ποιοῦντα, οἷον ἱμάσσω ἱμάσω, πλάσσω πλάσω, λεύσσω
          λεύσω, πάσσω πασω, ὧν ὁ παρακείμενος τὸ κ ἔχει.</p>
          <p><strong>Πέμπτη.</strong> Πέμπτη ἐστὶ τῶν τεσσάρων
          ἀμεταβόλων λ, μ, ν, ϱ, οἷον ψάλλω, νέμω, κρίνω, σπείρω· ὧν ὁ
          μέλλων διὰ τοῦ αὐτοῦ ἀμεταβόλου περισπώμενός ἐστι, τὴν
          παραλήγουσαν βραχεῖαν ἔχων ἀμετάβολον, ἢ τὸ ι τῆς διφθόγγου
          ἐκβάλλων, οἷον ψαλῶ, νεμῶ, κρινῶ, σπερῶ· ὁ παρακείμενος εἰς κ,
          οἷον ἔψαλκα, νενέμηκα, κέκρικα, ἔσπαρκα.</p>
          <p><strong>Ἕκτη.</strong> Ἕκτη ἐστὶ τῶν εἰς ω καθαρὸν, οἷον
          ἱππεύω, πλέω, βασιλεύω, ἀκούω, ὧν ὁ μέλλων εἰς σ οἷον ἱππεύσω,
          πλεύσω, βασιλεύσω, ἀκούσω· ὁ παρακείμενος εἰς κ, οἷον ἵππευκα,
          βεβασίλευκα, ἤκουκα κοινῶς, καὶ ἀκήκοα ἀττικῶς.</p>
          <p>Τούτων οὕτως ἐχόντων, εἰδέναι δεῖ ὅτι πᾶν ῥῆμα ἢ εἰς ω
          βαρύτονον λήγει, ἢ εἰς ῶ περισπώμενον, ἢ εἰς μι. Κωνστ. Λασκ.
          Γραμμ.</p>
          <p><strong>De circumflexis verbis</strong></p>
          <p><strong>Περὶ τῶν περισπωμένον ῥημάτων.</strong></p>
          <p>Τὰ περισπώμενα ῥήματα ἀπὸ τῆς ἕκτης συζυγίας τῶν βαρυτόνων
          κατὰ συναίρεσιν γίνεται, οἷον ἀπὸ τοῦ ποιέω ποιῶ. Εἰσὶ δὲ
          τούτων αἱ συζυγίαι τρεῖς, ὧν ἡ πρώτη διὰ τοῦ εω προφέρεται,
          οἷον ποιέω ποιῶ· καὶ ἐν τῇ παραληγούσῃ τοῦ μέλλοντος καὶ
          πάντων τῶν παρῳχημένων πλὴν τοῦ παρατατικοῦ τὸ η ἔχει, οἷον
          πεποίηκα, ἐπεποιήκειν, ἐποίησα, ποιήσω, πλὴν τινῶν διὰ τοῦ εσω
          τὸν μέλλοντα ποιούντων, οἷον τελῶ τελέσω, ὀλῶ ὀλέσω.</p>
          <p>Ἡ δευτέρα συζυγία τῶν περισπωμένων διὰ τοῦ αω προφέρεται,
          οἷον βοάω βοῶ, δράω δρῶ· καὶ ἐν τῇ παραληγούσῃ τοῦ μέλλοντος
          τὸ η, ἢ τὰ α ἔχει, οἷον βοήσω, δράσω.</p>
          <p>Ἡ τρίτη συζυγία διὰ τοῦ οω προφέρεται, οἷον χρυσόω χρυσῶ·
          καὶ ἐν τῇ παραληγούσῃ τοῦ μέλλοντος τὸ ω ἔχει, οἷον χρυσώσω,
          πλὴν τοῦ ἀρόω ἀρόσω, ὁμόω ὁμόσω, ἑνόω ἑνόσω, βόω βόσω, ὀνόω
          ὀνόσω.</p>
          <p>Δεῖ δὲ εἰδέναι ὅτι σπανίως εὑρίσκωνται μέσοι παρακείμενοι
          καὶ δεύτεροι ἀόριστοι ἐπὶ τῆς πρώτης καὶ δευτέρας συζυγίας τῶν
          περισπωμένων, οἷον κτυπῶ ἔκτυπα ἔκτυπον, δουπῶ δέδουπα
          ἔδουπον, μυκῶ μέμυκα ἔμυκον, χραισμῶ ἔχραισμον, ὀλισθῶ
          ὤλισθον, ἁμαρτῶ ἥμαρτον, βλαστῶ ἔβλαστον· ἐπὶ δὲ τῆς τρίτης
          οὐδαμῶς. Λασκ.</p>
          <p><strong>De in μι verbis.</strong></p>
          <p><strong>Περὶ τῶν εἰς μι ῥημάτων.</strong></p>
          <p>Τὰ εἰς μι ῥήματα ἀπὸ τῶν περισπωμένων ῥημάτων γίνονται.
          Εἰσὶ δὲ τούτων αἱ συζυγίαι τέσσαρες· ὧν ἡ πρώτη ἀπὸ τῆς πρώτης
          τῶν περισπωμένων γίνεται, οἷον τιθέω ῶ, τίθημι· ἔχει δὲ τὸ η
          ἐν τῇ παραληγούσῃ τοῦ ἐνεργητικοῦ, τὸ ε δὲ ἐν τῇ τοῦ
          παθητικοῦ, οἷον τίθημι, τίθεμαι.</p>
          <p>Δευτέρα συζυγία τῶν εἰς μι γίνεται ἀπὸ τῆς δευτέρας τῶν
          περισπωμένων, οἷον ἱστάω ῶ, ἵστημι· ἔχει δὲ τὸ η ἐν τῇ
          παραληγούσῃ τοῦ ἐνεργητικοῦ, τὸ α δὲ ἐν τῇ τοῦ παθητικοῦ, οἷον
          ἵστημι, ἵσταμαι.</p>
          <p>Ἡ Τρίτη συζυγία τῶν εἰς μι γίνεται ἀπὸ τῆς τρίτης τῶν
          περισπωμένων, οἷον διδόω ῶ, δίδωμι· ἔχει δὲ τὸ ω ἐν τῇ
          παραληγούσῃ τοῦ ἐνεργητικοῦ, τὸ δὲ ο ἐν τῇ τοῦ παθητικοῦ, ὡς
          δίδωμι, δίδομαι.</p>
          <p>Ἡ τετάρτη συζυγία τῶν εἰς μι γίνεται ἀπὸ τῆς ἕκτης τῶν
          βαρυτόνων ῥημάτων εἰς υω ληγόντων, οἷον ζευγνύω, ζεύγνυμι.
          Ἔχει δὲ τὸ υ ἐν τῇ παραληγούσῃ τοῦ ἐνεργητικοῦ, καὶ παθητικοῦ,
          οἷον ζεύγνυμι ζεύγνυμαι· καὶ μόνον μέχρι παρατατικοῦ
          κλίνεται.</p>
          <p>Κοινὸν δὲ αὐταῖς ταῖς συζυγίαις ἐν τῷ μέλλοντι ἀποβάλλειν
          τὴν πρώτην συλλαβὴν· τίθημι θήσω, ἵστημι στήσω, δίδωμι δώσω·
          καὶ ἐν μὲν τοῖς ἐνεργητικοῖς μακρᾷ παραλήγειν, ἐν δὲ τοῖς
          παθητικοῖς βραχείᾳ· εἰ μή που ποιητικῇ ἀδείᾳ τοὐναντίον ἐν
          τοῖς παθητικοῖς γένοιτο, ὡς τίθημαι, ἀκάχημαι, δίζημαι, καὶ
          ἄλλα ἰωνικά. Οἱ δὲ Αἰολεῖς τίθεμι, ἵσταμι λέγουσι, καὶ τὰ
          περισπώμενα ῥήματα εἰς μι ποιοῦσι, οἷον νόημι ἀντὶ νοῶ,
          φίλημαι ἀντὶ φιλῶ, αἴνιμι (παρ’ Ἡσιόδῳ) ἀντὶ αἰνῶ. Καὶ τὰ μὲν
          εἰς μι ἐν μὲν τῷ ἐνεστῶτι καὶ παρατατικῷ καὶ ἀορίστῳ δευτέρῳ
          ἰδίαν ἔλαχον κλίσιν· ἐν δὲ τοῖς ἄλλοις χρόνοις ὁμοιοτρόπως
          τοῖς βαρυτόνοις κλίνονται, ἅ πρὸ τῶν ἄλλων δεῖ καλῶς μαθεῖν.
          Κωνστ. Λασκ. Γραμμ.</p>
          <p><strong>De augmentis.</strong></p>
          <p><strong>Περὶ τῶν αὐξήσεων</strong></p>
          <p>Πᾶν δὴ ῥήμα ἢ ἀπὸ φωνήεντος ἄρχεται, ἢ ἀπὸ διφθόγγου, ἢ
          συμφώνου· εἰ μὲν ἀπὸ φωνήεντος, ἢ μεταβολικοῦ, ἢ ἀμεταβόλου.
          Εἰ μὲν ἀπὸ ἀμεταβόλου, δηλονότι η, ι, υ, ω, οὐδεμία τροπὴ
          γίνεται ἐν τοῖς παρῳχημένοις· ταῦτά τοι καὶ ἀμετάβολα
          προσηγόρευται, ὡς μὴ τρεπόμενα.</p>
          <p>Εἰ δὲ τὸ ῥήμα ἄρχεται ἀπὸ φωνήεντος μεταβολικοῦ, εἴτουν
          τρεπτοῦ, δηλονότι α, ε, ο, γίνεται τροπὴ ἐν τοῖς παρῳχημένοις,
          ἥν χρονικὴν αὔξησιν καλοῦμεν. Καὶ εἰ μὲν ἄρχεται ἀπὸ τοῦ α,
          τρέπεται κοινῶς τὸ α εἰς η, οἷον ἀνύω, ἤνυον, ἤνυχα, ἠνύκειν,
          ἤνυσα· ἐξαιρεῖται τὸ ἀηθέσσω, καὶ ἀηδίζομαι διὰ τὴν ἐπαλληλίαν
          τῶν δύο ηη, καὶ ἄω (τὸ πνέω), καὶ ἀΐω (τὸ ἀκούω) ἵνα μὴ
          συνεμπέσωσι τῷ ἦον, καὶ τῷ ἤϊον (τὸ ἐπορευόμην).</p>
          <p>Εἰ δὲ ἀπὸ τοῦ ε ἄρχεται, ὀμοίως τρέπεται τὸ ε εἰς η· πλὴν
          τῶν σεσημειωμένων ἔχω, ἔπω, ἕλω, ἑστήκω, ἕπομαι, ἐάω, ἑστίω,
          ἑρπύζω, ἕρπω, ἕλκω, ἑλκύω, ἐρύω, ἐθίζω, ἔθω, ἕω, ἐργάζομαι, ἐν
          οἷς μένον τὸ ε προσλαμβάνει καὶ ι.</p>
          <p>Εἰ δὲ ἀπὸ τοῦ ο, τρέπεται τὸ ο εἰς ω, οἷον ὀνομάζω,
          ὠνόμαζον, ὠνόμακα, ὠνομάκειν, ὠνόμασα. Παρὰ ποιηταῖς δὲ τὰ
          τοιαῦτα ἀναύξητα, εἴτε ἄτρεπτα μένουσι διὰ τὸ μέτρον ἔθει
          ἰωνικῷ.</p>
          <p>Εἰ δὲ ἀπὸ διφθόγγου ἄρχεται τὸ ῥήμα, ἢ ἀπὸ τρεπτικῆς ἢ ἀπὸ
          ἀτρέπτον· εἰ μὲν ἀπὸ ἀτρέπτου, δηλονότι ει, ευ, ου, οὐδεμία
          τροπὴ γίνεται· εἰ δὲ ἀπὸ τρεπτικῆς, δηλονότι αι, αυ, οι,
          γίνεται ἡ αὐτὴ τροπὴ τῶν μεταβολικῶν φωνηέντων· εἰ μὲν ἀπὸ τοῦ
          αι, τρέπεται τὸ α εἰς η καὶ τὸ ι ὑπογράφεται, οἷον ἀίρω, ᾖρον,
          ᾖρκα, ᾖρκειν· εἰ δὲ ἀπὸ τῆς αυ, τρέπεται τὸ α εἰς η, οἷον
          αὐλέω, ηὔλεον, ηὔληκα, ηὐλήκειν, ηὔλησα. εἰ δὲ ἀπὸ τῆς οι,
          τρέπεται τὸ ο εἰς ω, καὶ τὸ ι ὑπογράφεται, οἷον οἰκτείρω,
          ᾤκτειρον, ᾤκτειρα, πλὴν τῶν σεσημειομένων ἀτρέπτων οἰῶμαι,
          οἰμῶ, οἰνῶ, οἰνίζω, οἰστρῶ, οἰωνίζομαι, οἰωνοσκοπῶ, οἰωνοπολῶ,
          οἰακίζω, οἰακονομῶ, οἰακοστροφῶ· ἔνιοι δὲ καὶ τὸ οἰδαίνω, καὶ
          οἰκουρῶ ἐσημειώσαντο.</p>
          <p>Ὅτε δὴ τὸ ῥήμα ἄρχεται ἀπὸ τῶν μεταβολικῶν φωνηέντων οἱ
          Ἀττικοὶ ποιοῦσιν ἴδιον παρακείμενον ἐνεργητικὸν, καὶ
          παθητικὸν, καὶ μέσον, τὰ ἀρκτικὰ δύο γράμματα τοῦ ἐνεστῶτος
          προστιθέντες τῷ κοινῷ παρακειμένῳ καὶ τὴν τρίτην συλλαβὴν
          συστέλλοντες τοῦ τετρασυλλάβου, εἰ μακρὰ εἴη· οἷον ἀκούω
          ἤκουκα κοινῶς, καὶ ἀκήκοα ἀττικῶς· ἀλείφω ἤλειφα κοινῶς, καὶ
          ἀλήλιφα ἀττικῶς· ἐλεύθω ἤλευθα κοινῶς, καὶ ἐλήλυθα ἀττικῶς
          μέσος παρακείμενος. Ἐνέγκω ἤνεγκα κοινῶς, καὶ ἐνήνοχα ἀττικῶς·
          ὁμῶ ὤμωκα κοινῶς, καὶ ὁμώμοκα ἀττικῶς· ὀλέω ὤλεκα καὶ ὀλώλεκα,
          ὀρύσσω ὤρυχα καὶ ὀρώρυχα· ὄλλω ὦλα μέσος παρακείμενος, καὶ
          ἀττικῶς ὄλωλα. Ὁμοίως καὶ ἐν τοῖς παθητικοῖς, οἷον ἤλειμμαι
          ἀλήλιμμαι, ἤρεισμαι ἐρήρεμαι. Ἐν ἐνίοις δὲ μόνον προστιθέασιν
          ε, οἷον ὤσμαι ἔωσμαι, ὤνημαι ἐώνημαι, ὠνούμην ἐωνούμην, ὥρακα
          ἑώρακα, ὥρων ἑώρων, ἀνῶγα ἀνέωγα· τὸ δὲ ξυνέηκε καὶ ἔειπε
          ποιητικά. Εὕρηται δὲ καί τινὰ ὧν ἡ τρίτη συλλαβὴ οὐ
          συστέλλαται, οἷον ὠλάλημαι, ἐρήρεικα ἀπὸ τοῦ ἐρείδω, καὶ ὥρηκα
          ὡρώρηκα ἀπὸ τοῦ ὁρῶ.</p>
          <p>Εἰ ἀπὸ συμφώνων ἄρχεται τὸ ῥῆμα, ὁ παρατατικὸς καὶ ἀόριστος
          πρῶτος καὶ δεύτερος προσλαμβάνουσι ε, ὅπερ συλλαβικὴν αὔξησιν
          καλοῦμεν οἷον γράφω ἔγραφον ἔγραψα.</p>
          <p>Ὅτε δὲ ὁ παρατατικὸς τούτων ἄρχεται ἀπὸ μακρᾶς φύσει ἢ
          θέσει, ἀπὸ τῆς αὐτῆς ἄρχεται ὁ παρακείμενος, οἷον ἠγόραζον
          ἠγόρακα, ἔφθειρον ἔφθαρκα, ἔσπειρον ἔσπαρκα. Ὅτε δὲ ἄρχεται
          ἀπὸ βραχείας ἢ κοινῆς ἀναδιπλασιάζεται ὁ παρακείμενος διὰ τοῦ
          συμφώνου τοῦ ἐνεστῶτος, οἷον ἔτυπτον τέτυφα, ἔλεγον λέλεχα,
          ἔπλυνον πέπλυκα· πλὴν τῶν ἀρχομένων ἀπὸ τοῦ γνω καὶ γρη, οἷον
          γνρίζω ἐγνώρικα, γρηγορέω ἐγρηγόρηκα (διὰ γὰρ κακοφωνίαν οὐκ
          ἀναδιπλασιάζονται)· καὶ τῶν ἀρχομένων ἀπὸ ρ, οἷον ῥητορεύω
          ἐῤῥητόρευκα, (τὸ δὲ ῥερυπωμένα, καὶ ἄλλα, ποιητικά). καὶ τῶν
          ἀρχομένων ἀπὸ διπλῶν ζ, ξ, ψ, οἷον ζάω ἔζηκα, ξέω ἔξεκα, ψάλλω
          ἔψαλκα. Τὰ δὲ ἀπὸ δασέων θ, φ, χ, ἀρχόμενα ἀναδιπλασιάζονται
          μὲν, τρέπονται δὲ τὰ δασέα εἰς ψιλά· ὧν τὸ θ εἰς τ τρέπεται,
          τὸ φ εἰς π, τὸ χ εἰς κ, οἷον θεωρέω τεθεώρηκα, φωνέω πεφώνηκα,
          χωνεύω κεχώνευκα.</p>
          <p>Ὅτε δὲ ὁ ἐνεστὼς ἄρχεται ἀπὸ τοῦ λ, ἢ μ, οἱ Ἀττικοὶ ποιοῦσι
          τὸν ἴδιον παρακείμενον ἐκβολῆ τοῦ πρώτου λ καὶ μ, καὶ
          πλεονασμῷ τοῦ ι, οἷον λήβω λήψω λέληφα κοινῶς, καὶ εἴληφα
          ἀττικῶς, λήχω λήξω λέληχα, καὶ εἴληχα, μείρομαι μέμαρμαι, καὶ
          εἵμαρμαι, ὅθεν εἱμαρμένη.</p>
          <p>Ὅτε δὲ ὁ παρακείμενος ἄρχεται ἀπὸ συμφώνου, βραχεῖαν ἔχει
          τὴν ἄρχουσαν, ἢ κοινήν· σεσημείωνται τὸ πέπταμαι, πέπτωκα,
          κέκτημαι, μέμνημαι· εἰ γὰρ καὶ οὐχ ἔχουσιν ἄφονον πρὸ
          ἀμεταβόλου, πλὴν ποιοῦσι κοινὴν συλλαβήν.</p>
          <p>Ὁ ὑπερσυντέλικος δὲ λαμβάνει τὸ ε αὔξησιν, οἷον γέγραφα
          ἐγεγράφειν, τέτυφα ἐτετύφειν·</p>
          <p><strong>De augmento compositorum verborum.</strong></p>
          <p><strong>Περὶ τῆς αὐξήσεως τῶν συνθέτων
          ῥημάτων.</strong></p>
          <p>Τούτων οὕτως ἐχόντων, δεῖ εἰδέναι ὅτι ὅτε αἱ προθέσεις
          οὐδὲν πλέον τοῦ ῥήματος σημαίνουσιν ἐν τῇ συνθέσει, γίνεται ἡ
          συνήθης αὔξησις ἐν τῇ ἀρχῇ τοῦ ῥήματος πρὸ τῆς προθέσεως, οἷον
          ἐνέπω ἤνεπον, καθεύδω ἐκάθευδον, καθαίρω ἐκάθαιρον. Ὅτε δὲ
          πλέον αὐτοῦ σημαίνουσι, γίνεται ἡ αὔχησις μετὰ τὴν πρόθεσιν ἐν
          ἀρχῇ τοῦ ῥήματος, οἷον παρακούω παρήκουον, ἐπομνύω ἐπώμνυον,
          ἐπαινέω, ἐπῄνουν, καταγράφω κατέγραφον, ἐπιστέλλω ἐπέστελλον·
          ἐν τούτοις γὰρ εἰσερχομένης τῆς αὐξήσεως, ἀποβάλλεται τὸ
          φωνήεν τῆς προθέσεως. Τὰ δὲ ἀρχόμενα ἀπὸ προθέσεων ἔθει ἀττικῷ
          ἔξωθεν ποιοῦσι τὴν αὔξησιν, οἷον ἀντιβολέω ἠντιβόλουν,
          ἀμϕισβητέω ἠμφισβήτουν· τὸ δὲ ἐνοχλέω ἠνώχλουν, καὶ ἀνορθέω
          ἠνώρθουν, καὶ ἀνέχομαι ἠνειχόμην, καὶ παροινέω ἐπαρῴνουν
          πεπαρῴνηκα, καὶ διαιτέω δεδιήτηκα διπλῆν τὴν αὔξησιν ποιοῦσιν.
          Ἔτι ἔνια τὰ ἀπὸ τοῦ δυς καὶ ευ ἀρχόμενα ἔσωθεν αὐξάνουσι, οἷον
          δυσαπιστέω δυσηπίστουν, εὐορκέω εὐώρκουν, εὐαγγελίζομαι
          εὐηγγελιζόμην. Κωνστ. Λασκ. Γραμμ.</p>
          <p><strong>De quinque Zonis.</strong></p>
          <p><strong>Περὶ τῶν πέντε ζωνῶν.</strong></p>
          <p>Ἡ τῆς συμπάσης ἐπιφάνεια σφαιροειδὴς ὑπάρχουσα, διαιρεῖται
          εἰς ζώνας πέντε· ὧν δύο μὲν αἱ περὶ τοὺς πόλους, ποῤῥώτατα δὲ
          κείμεναι τῆς τοῦ ἡλίου παρόδου, κατεψυγμέναι λέγονται, καὶ
          ἀοίκητοι διὰ τὸ ψῦχος εἰσὶν. Ἀφορίζονται δὲ ὑπὸ τῶν ἀρκτικῶν
          πρὸς τοὺς πόλους. Αἱ δὲ τούτων ἑξῆς, συμμέτρως μὲν κείμεναι
          πρὸς τὴν τοῦ ἡλίου πάροδον, εὔκρατοι καλοῦνται· ἀφορίζονται δ’
          αὗται ὑπὸ τῶν ἐν τῷ κόσμῳ ἀρκτικῶν καὶ τροπικῶν κύκλων, μεταξὺ
          κείμεναι αὐτῶν. Ἡ δὲ λοιπὴ, μέση τῶν προειρημένων κειμένη δὲ
          ἐπ’ αὐτὴν τὴν τοῦ ἡλίου πάροδον, διακεκαυμένη καλεῖται·
          διχοτομεῖται δ’ αὐτὴ ὑπὸ τοῦ ἐν τῇ γῇ ἰσημερινοῦ κύκλου, ὃς
          κεῖται ὑπὸ τὸν ἐν τῷ κόσμῳ ἰσημερινὸν κύκλον. Τῶν δὲ εὐκράτων
          δύο ζωνῶν ἢ, ὑπὸ τῶν ἐν τῇ καθ’ ἡμᾶς οἰκουμένῃ κατοικεῖσθαι
          συμβέβηκεν, ἐπὶ μὲν τὸ μῆκος οὖσα ὡς ἔγγιστα περὶ δέκα
          μυριάδας σταδίων, ἐπὶ δὲ τὸ πλάτος ὡς ἔγγιστα τὸ ἥμισυ. Προκλ.
          Σφαῖρ.</p>
          <p><strong>De verbis usque ad praeteritum imperfectum
          declinatis.</strong></p>
          <p><strong>Περὶ τῶν ῥημάτων τῶν μέχρι παρατατικοῦ
          κλινομένων.</strong></p>
          <p>Τὰ διὰ τοῦ ανω ῥήματα βαρύτονα, μέχρι τοῦ παρατατικοῦ
          κλίνονται, οἷον λαμβάνω ἐλάμβανον, μανθάνω ἐμάνθανον, λανθάνω
          ἐλάνθανον. Ἔτι τὰ διὰ τοῦ αθω, καὶ εθω, καὶ υθω, οἷον ἀμυνάθω
          ἠμύναθον, φλεγέθω ἐφλέγεθον, μινύθω ἐμίνυθον. Ἔτι τὰ εἰς βω,
          ἔχοντα πρὸ τοῦ β σύμφονον, ἢ ε, οἷον ῥέμβω ἔρεμβον, σέβω
          ἔσεβον. Ἔτι τὰ εἰς σχω, οἷον ἀρέσχω ἤρεσκον, πιπράσκω
          ἐπίπρασκον, χωρὶς τοῦ θνήσκω θνήξω, καὶ ἀλύσκω ἀλύξω· τὸ δὲ
          διδάξω οὐκ ἀπὸ τοῦ διδάσκω, ἀλλ’ ἀπὸ τοῦ διδάχω. Ἔτι τὰ διὰ
          τοῦ εινω ὑπερδισύλλαβα, οἷον ἐρεείνω ἠρέεινον, φαείνω
          ἐφάεινον. Ἔτι τὰ διὰ τοῦ εαω παράγωγα ἀπὸ ἐνεστῶτος, ἢ
          μέλλοντος, οἷον ἀπὸ τοῦ κίχω, κιχείω ἐκίχειον· τελέω, τελείω
          ἐτέλειον· ἀπὸ τοῦ βρώσω, βρωσείω ἐβρώσειον· πολεμήσω
          πολεμησείω· ὄψω ὀψείω. Ἔτι τὰ διὰ τοῦ υω ὑπερδισύλλαβα
          ποιοῦντα εἰς μι παράγωγα, καὶ ἔτι τὰ ἀπ’ αὐτῶν παραγόμενα,
          οἷον πηγνύω πήγνυμι, ὀμνύω ὄμνυμι, ὀλύω ὄλυμι. Ἔτι πάντα τὰ
          τῆς πέμπτης συζυγίας κατὰ παλαιοὺς τὴν πρώτην συλλαβὴν
          διπλασιαζομένην ἔχοντα, οἷον μαρμαίρω ἐμάρμαιρον, μορμύρω
          ἐμόρμυρον. Ἔτι τὰ πρὸ τοῦ ω δύο σύμφωνα ἔχοντα κατ’ ἐπιπλοκήν,
          ὧν τὸ δεύτερον ἀμετάβολον εἴη, οἷον μέμβλω, ὄφλω, ἔγρω, δάκνω.
          Ἔτι τὰ εἰς ω καθαρὸν τῇ υι διφθόγγῳ παραληγόμενα, οἷον ὀπυίω,
          ἀγυίω. Ἔτι τὰ εἰς δ ω, πρὸ τοῦ δ ἔχοντα ν, οἷον κυλίνδω,
          σπένδω.</p>
          <p>Κωνστ. Λασκ. Γραμμ.</p>
      </div>

    <script type="text/javascript">
      document.addEventListener("DOMContentLoaded", function(event) {
      import ("https://cdn.jsdelivr.net/npm/alpheios-embedded@latest/dist/alpheios-embedded.min.js").then(embedLib => {
          window.AlpheiosEmbed.importDependencies({ 
          mode: 'cdn'
          }).then(Embedded => {
          new Embedded({clientId: "thrax-grammar-fhard"}).activate();
          }).catch(e => {
          console.error(`Import of Alpheios embedded library dependencies failed: `)
          })

      }).catch(e => {
          console.error(`Import of Alpheios Embedded library failed: `)
      })
      });
  </script>
  </body>
</html>